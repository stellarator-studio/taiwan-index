---
issue: 186
title: 露螺
author: 藍春瑞
date: 2016-08-18T00:00:00.000+08:00
topic: 生活
difficulty: 2
wikidata: Q98095558
wikidata_link: https://www.wikidata.org/wiki/Q98095558
author_wikidata_link: https://www.wikidata.org/wiki/Q98096370
author_wikidata: Q98096370
---
雨一下落久，四界有塗肉的所在攏咧積水，閒時藏甲無看見影的露螺、軟蜞，一隻一隻對塗跤總趖出來見人。𪜶攏欲揣較懸、較焦袂予水共駐死的壁頂、樹椏、石頭空佮竹篙尾去覕。溫室咧種菜的尼龍網仔平坦、好爬、通風閣袂含水，才是濟甲會驚人。
論真講，烏鉎烏鉎閣𣻸𣻸、軟軟的露螺，干焦看就強欲起雞母皮，連我都驚甲毋敢去磕伊。註死毋死有一工我去雞牢仔巡水、囥飼料的時陣，佇圍籬內無張持踏破一粒露螺。都猶未共番麥角倒入去飼料槽仔內底，孤孤是「po̍k」一聲爾，規陣雞豚仔攏三伐做兩伐傱倚來跤邊，啄彼塊碎糊糊的露螺肉，三兩輾手就無看見身屍去矣。我才知影若佮飼料來比並，雞仔顛倒較興這味，毋過愛先共𠕇硞硞的外殼撼予破，𪜶才啄著內底的肉。
這聲雞豚仔有食福矣，若無推甲哽胿兼折舌，我死都毋信。對園仔頭巡到園仔尾，抾規袋重khuâinn-khuâinn的露螺囝露螺孫，差不多兩百捅粒彼跤兜，我刁工穿靴管捾來到雞牢仔前，才伸手共門捒開爾。是毋是𪜶攏食了知滋味，規陣怙趒的總圍來跤邊，目睭掠透明的塑膠袋仔𥍉𥍉看，敢若誠哈的款。我共袋仔喙捎倒頭栽，砄砄硞硞輾落來塗跤的時陣，我嘛同齊伸跤那趒那蹔。雞仔驚袂赴通食，攏無咧斟酌是毋是會予靴管蹋著，親像飢荒按呢傱來傱去搶甲咯咯叫。扯勻來算一隻食八粒，遐爾仔細的雞胿一聲就滇矣，較加我捾暗頓的番麥角入去的時陣，𪜶攏無彼款枵嗄嗄的架勢，嘛無拑倚來跤邊纏袂煞。
雞仔上驚沃著雨，毛若拍澹會隨寒著，較傷重的凡勢會曲去。熱人較捷咧落的的西北雨攏落袂久，一下仔就出日矣，對雞仔來講顛倒無敗害。法度出去筅塗沙、揣蟲豸，就攏櫼櫼做一伙𤲍燒爾，嘛揣無啥物齣頭通變。拄搪閬雨縫的時陣，我就去抾露螺轉來，予𪜶有腥臊通做點心，猶較值tia̍p-á。