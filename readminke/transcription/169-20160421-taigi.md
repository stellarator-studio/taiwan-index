---
issue: 169
title: 傳統佮束縛
author: 陳憲國
date: 2016-04-21T00:00:00.000+08:00
topic: 生活
difficulty: 1
wikidata: Q98095537
wikidata_link: https://www.wikidata.org/wiki/Q98095537
author_wikidata_link: https://www.wikidata.org/wiki/Q98096340
author_wikidata: Q98096340
---
古早，佇一个皇宮揜貼的角仔邊，總是有人佇遐徛衛兵，毋過無人認為有這款必要。後來有人去窮究，才知影是幾十年前有一个皇后，有一工去到花園內，當咧欣賞一蕊誠媠的玫瑰花，無張持煞落大雨。皇后疼惜這蕊花，隨叫衛兵攑雨傘共遮咧。自按呢，這个所在就成做一个衛兵站，一直流傳落來。這个故事，是咧說明講：傳統是佇某一个時空環境之下，所形成的一種慣勢，有時陣煞會成做一種束縛。
來看咱自古傳落來的「慣勢」。人生的大喜事，著愛提男女雙方的生時日月去予人相看會合袂。其實，較早重男輕女的年代，有誠濟人佇查某囝寢出世，就會去倩相命仙的看八字。若是命中帶破，就會隨改換，通以後較好做親情，毋才會有「男命無假，女合無真」的講法。佇欲嫁娶進前，嘛著愛去看日仔。請問：這陣的少年人，敢閣有人會按呢做？攏嘛是揀拜六、禮拜抑是歇睏日、訂會著餐廰、主客攏方便的時陣來辦喜事、請人客。敢毋是咧？
講著放炮仔的民俗，予我想起一位客家朋友。幾年前伊娶新婦的時，佇飯店請人客，男女雙方同齊做伙請。欲放炮仔的時，伊放CD的片仔，家己調整炮仔聲的大細，驚去吵著別人。真正是「省事事省」閣環保，我就誠共呵咾。聽講人𪜶兜嘛攏誠四序、誠美滿。咱來想講佇這个空氣汙染愈來愈嚴重的時代，若欲放炮仔，咱敢袂當改換做用音效就好？
講甲拜拜燒的香佮燒的銀紙，佇製造的過程中間，攏會造成真濟廢水的汙染；燒香佮燒銀紙閣定著會汙染著咱逐日著愛嗽的空氣。聽講真濟有名的廟寺漸漸有咧禁止燒香矣！燒銀紙嘛有人主張著愛制限，閣有人咧建議用燒一張本票、支票抑是信用卡來代替，嘛算是誠有創意啊！
另外，人若出世攏著愛號名，通好去辦登記佮予人稱呼。彼工坐公車，看著一个司機的名，是我這世人頭一擺看著的漢字，袂曉讀嘛毋知是啥物意思。我想這有可能是受著傳統姓名學的影響，照筆劃算啥物天、地、人格佮總格。以早嘛捌有人按呢做，到甲欲競選公職的時陣，才踮名字的邊仔加注音符號。想看覓咧，姓名仝款的，有好人嘛有歹人，字運嘛是有真大的精差。啥物時代啦，閣咧舞這齣的？
古早人講：「舊例無滅，新例無設。」真濟無合時代的舊例，嘛應該著愛退時才著，合時代的新例需要逐家來新設，通來敨放一寡無合時的束縛。
