---
issue: 105
title: 桂花開咧
author: 劉玉蕉
language: 大埔
date: 2015-01-15T00:00:00.000+08:00
topic: 懷想
difficulty: 2
wikidata: Q98095932
wikidata_link: https://www.wikidata.org/wiki/Q98095932
---
風輕輕吹，樹頂黃葉一皮一皮離枝，多情个風載緊黃葉，跳過優美个雙人舞了後，落泥謝幕，接力个樣，風毋恬，舞斯無停。在這精彩个黃葉舞中，傳來陣陣清香，淡淡个香，悠悠鑽入鼻公，牽絲入心肝肚。該囥在腦膈肚真久真久个記憶，像冬眠過後个蛇𧊅，在深深个窿肚蠕蠕動，蠕蠕動。
屋側角該頭桂花樹，係阿太手頭該下種个。還細時節，單淨知講樹身同脣口个細灶下平高，起盎零个𠊎囥在樹背，堵好分阿姆尋毋著。印象肚該淡淡个清香，係阿姆在店項同人客打嘴鼓个噥哢聲，係阿姆拖開錢箱个銀角聲，乜係阿姆搽胭脂時該香香个味瑞。
無閒个阿姆，為著一家人食著，歸日在店項舂頭磕額，鼻流流个𠊎，係厥手指縫下抓捉毋著个細魚，日日跈阿哥河壩田崁岐岐走，魍神野鬼个樣滿哪遊遊野野，無到肚屎枵絕對無轉屋，阿姆看著毋傪勢，斯愐計綯吾腳，收吾心。店脣桂樹杈椏項溜兩條索落來，䌈核一垤枋準晃槓分𠊎搞，煞力箭啊箭，晃高高𠊎斯看得著阿姆店肚無閒个身影，影得著來店項交關个每一個人客。看哪！阿珍妹拿一角銀買兩粒柑糖，餳著屋角頭个𠊎口涎水緊吞。講著阿姆實在毋係普通个苛頭，平常時一粒柑糖都毋盼得打爽，偷扡免不了竹筱食佢毋燥，佢講：「逐盎糖、餅，𠊎做下做記號咧，偷㘔騙𠊎毋過喔！」還戇哪，信仃仃緊恅著阿姆正經係如來佛祖，麼个都知。
晃啊晃，𠊎入學咧，桂花樹還係用厥壯旺个樹椏，吊緊阿姆做个晃槓，擐核吾个重量，樹下个索緊吊緊高，𠊎也越箭越大膽。恬肅肅个當晝頭，阿姆會用柑糖拐𠊎順續替佢掌店，坐在晃槓面頂，𠊎係王，係帥，風來撥涼，蝶同烏蠅來熱鬧做伴，淡淡个清香跈核遊遊野野个妄想，對甜滋滋个嘴肚、鼻公空鑽入心肝頭。