---
issue: 103
title: 揣頭路
author: 藍春瑞
date: 2015-01-01T00:00:00.000+08:00
topic: 懷想
difficulty: 4
wikidata: Q98095453
wikidata_link: https://www.wikidata.org/wiki/Q98095453
author_wikidata_link: https://www.wikidata.org/wiki/Q98096370
author_wikidata: Q98096370
---
我照新聞啟事的地址，行入去一間不止仔有派頭的公司欲允頭路，這箍攏無擔頭的老闆，共桌頂的履歷書類繩(tsîn)誠久，才用彼款袂啥佮意的氣口問一寡有的無的，像講你攏毋捌食過頭路，敢有才調做外務、收貨款？定定無晝無暗、無年無節的工課，會合無？你讀大學，一月日趁兩萬二的月給，敢袂克虧著你？問煞我隨誠細膩仔回話，講佮人客接接(tsih-tsiap)、盤撋的工課，著愛骨力走、綿爛傱(tsông)就做有路來，這我會曉；閣再講我無某無猴，毋免飼老爸、老母，一人飽規家飽，應該有合；面會自按呢到遮煞，叫我轉去聽候通知。
行來車牌仔跤，就有巴士咧等，司機鉸票的時陣笑微微請我上車，閣有位通坐，來到車頭嘛隨有車逝通盤；佇車廂內，心肝猶暢暢，想講鳥鼠鑽入去牛角，穩觸觸，後過的食穿攏免啥煩惱矣。
過轉工我攏毋敢烏白走，連紲五工目睭攏𥍉𥍉看咧等電話聲霆起來，彼種燒烙真正毋是燥煏煏爾，顛倒是hah甲嚓嚓趒(tshia̍k-tshia̍k-tiô)，袂輸鬼掠無著彼一樣。盍會知影第六工透早仝款無影隻的時陣，人就有淡薄仔鬱卒，心肝冷一橛去，總是賰一點氣絲仔的向望，猶有咧著(to̍h)。到第七工，連上尾彼點火星嘛即時化(hua)去，規个人忝甲強欲斷氣，袂輸啞口硩死囝，有話無地講。
敢會我面骨夯夯、兼硞頭，閣生做彼款免戴小鬼仔殼就會當去掠妖的歹看面的緣故，莫怪頭家看袂上目；抑是我本底都腹肚空空，親像冇蟳無膏按呢，三、兩句話就予人看破跤手，一聲就反爿捙畚斗，攏免閣哭枵矣。
閣隔一個月，為著袂愛「大學」這二个衰尾字共我經跤經手，慼心走去一間水電公司允頭路的時陣，我刁工剃hái-kat仔頭、穿一雙舊布鞋，講是高中出業的庄跤囡仔，才做兵轉來，料袂到這箍頭家人仔，連證書嘛無看，一聲就叫我明仔載來上班。我家己咧暗想，是毋是我予人看起來就是才高中的學歷，無彼種大學生的範勢，才會水滇船浮，一必一中。毋過，若欲稽考這內底有啥物緣故咧變鬼變怪，我就無真知矣。