---
issue: 170
title: 食飽吂
author: 邱一帆
language: 四縣
date: 2016-04-28T00:00:00.000+08:00
topic: 文史
difficulty: 1
wikidata: Q98096016
wikidata_link: https://www.wikidata.org/wiki/Q98096016
author_wikidata_link: https://www.wikidata.org/wiki/Q98096293
author_wikidata: Q98096293
---
吾屋面前有一條大路，大路脣頭係一隻公園。逐日朝晨暗晡，隔壁鄰舍、無就戴較遠兜仔个人，尤其係老人家，有閒就會在這，順等公園大路行行、遶遶啊。見擺，叔公阿伯、叔婆伯姆相堵頭，就會打招呼，互相問好！
朝晨頭，公園行路个人，見啊著面就會講「恁早」無就係「恁會早」、「恁早萋」、「食飽吂」這兜話，來互相問候。暗晡頭，公園大路散步个人，看啊著乜會講一句「食飽吂」來向對方問安。不管朝晨抑係暗晡，「食飽吂」係客家莊當輒聽著个一句問候个話語。
在窮苦个年代，愛過有一餐無一餐个日仔，食飽，就變到係人生个大事，係大家愁慮个問題。隔壁个叔婆伯姆、阿叔阿伯，經過頭擺苦煎煎仔个日仔，當記得該央時仰般衰過！無米煮來食，就愛拈人挑忒个番薯菇煮來充飢；這下，哪位就有个昭和草、蝦公夾草、烏鈕仔草，就係該央時無菜好食，大家相搶摘來食个野菜……。這光景，一直記在佢這兜个心肝肚，愐著膝頭就會出目汁噢！
有兜地方、有兜人，聽著有人問講食飽吂？佢兜絕對毋會應講「食飽哩！」對佢兜來講，「食飽哩！｣意思係講一生人該食个食忒、食飽，表示人生愛結束哩！這摎「毋會食哩｣、「無想食哩｣、「無愛食哩｣个意思，無麼个爭差！佢兜可能个回答係「食哩｣、「食過哩｣、「食有八分飽｣，定著毋會講食到飽𩜰𩜰仔！
「食飽吂？｣「𠊎食哩！你呢？｣「𠊎乜食過哩！｣順等公園大路行尞个叔婆伯姆、叔公阿伯，在該相借問、打招呼。
