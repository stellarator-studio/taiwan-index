---
issue: 78
title: 想著佢
author: 邱一帆
language: 四縣
date: 2014-07-10T00:00:00.000+08:00
topic: 懷想
difficulty: 2
wikidata: Q98095899
wikidata_link: https://www.wikidata.org/wiki/Q98095899
author_wikidata_link: https://www.wikidata.org/wiki/Q98096293
author_wikidata: Q98096293
---
佢就恁樣恬恬仔離開人間，無同親戚、朋友講一聲，淨餔娘、子女同佢送上山頭，安靈在承天禪寺！
佢讀小學三年生个時節，先生教音樂、彈風琴，五線譜上个豆芽菜，在先生个手指間彈出好聽个旋律，聲聲傳入吔厥个腦海，激起吔靚靚个水花。每一擺个音樂課，每一擺恁靚个聲響同畫面，佢聽到入腦，該央時，佢就對音樂產生醹醹个興趣。
厥爸看佢對彈琴恁興頭，逐擺係有去到有鋼琴个朋友屋家尞，就會帶佢去，大人在該打嘴鼓，細人仔就分佢練習彈鋼琴，每擺大人講到有來有去，佢乜彈到有意有思。兩子爺當知愛彈出好聽个琴聲，就愛當長時間个練習，屋家無鋼琴仰結煞？厥爸想著一計，就係在長長个樹枋仔面項，刻入像鋼琴樣仔个烏鍵同白鍵，放在書桌面項準鋼琴用，四年生个雙手在琴鍵个面頂，照等曲譜緊彈緊練習，琴聲，在自家个腦空肚編織靚靚个色彩。一擺參加鋼琴演奏比賽，打著頭名，使得佢對學習音樂更加有興趣、有信心；初中畢業佢考著國立藝專音樂科，開始行向理論作曲、編曲之路。
逐日，佢就同音樂共下，鋼琴演奏、作曲編曲、音樂錄製就係佢生活个重心。三四十年來，佢對古典音樂、現代音樂、民族音樂、電影音樂、通俗音樂、數位音樂、廣告音樂、兒童音樂這兜就有相當个認識同投入。尤其係兒童音樂，佢摎傳統同現代个詩歌、童謠作曲、編曲，完成吔《唐詩六百首》、《客語千家詩》、《弟子規》、《客語傳統童謠》、《客語現代童謠》這兜歌曲个創作，一心想愛分細人仔傳唱下去。有當多人同佢請教音樂个問題，佢會耐心摎人討論；有當多人寫好个歌詞，會請佢寫做歌曲；有當多人創作个歌曲，會請佢編曲、錄製成音樂專輯，三四十年來，佢一直就同音樂共下生活。
今年年初四，佢打電話分𠊎講，佢去做一個細手術，這下手項還有當多音樂創作愛做，無法度共下過年。該係𠊎盡尾一擺聽著厥个聲，該聲，就同往擺聽著个共樣，無麼个爭差。無想著五月，佢就帶等自家个夢，恬恬仔離開……。