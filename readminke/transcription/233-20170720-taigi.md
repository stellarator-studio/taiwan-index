---
issue: 233
title: 媠無十全，䆀無加圇
author: 黃文達
date: 2017-07-20T00:00:00.000+08:00
topic: 抒懷
difficulty: 1
wikidata: Q98095631
wikidata_link: https://www.wikidata.org/wiki/Q98095631
author_wikidata_link: https://www.wikidata.org/wiki/Q98096345
author_wikidata: Q98096345
---
常在有人問我：「『淡定』換做咱的話愛按怎講？」我頭殼內浮現趣味的成語故事〈塞翁失馬〉，喙裡喃(nauh)咧喃咧：「媠，媠無十全(tsa̍p-tsn̂g)；䆀，䆀無加圇(ka-nn̂g)。」這句臺灣俗語有雙頭的啟示。第一叫人毋通「完美主義」，事事項項要求一百分；媠無十全，有一好無兩好，無人會當總貿贏，做人謙虛知足較有底。第二勸人毋好「失敗主義」，見講攏講家己無路用；䆀無加圇，有一䆀無兩䆀，失志無補所，觀點若是撨好勢，「哭婆」也會變「笑婆」。
媠，媠無十全。做人莫學觸來觸去的相拍雞仔，比趁錢，比人面，比命底，連已經做仙的公媽嘛搬搬出來鬥鬧熱。2016年佇面冊頂懸放送一塊予人真感心的短片，四个『oo-bá-sáng』佇大埕做伙那食晝那破豆。第一个講序細足無閒，查埔的做律師，查某的做靈芝的大賣；第二个講𪜶囝蹛英國，是衝呱呱的心臟科醫生；第三个講後生人佇美國，做會計師趁錢若戽水。這三个貴婦輸人毋輸陣，展風神照輪鬮，鼻空翹甲強欲拄天，炸(tsuànn)甲喙角全泡，袂輸厝內底的錢濟甲會鎮路。可惜親人煞一人行一路，聳鬚的目色內底揣無一絲仔滿足。第四个阿婆無絞入去唱聲比輸贏，干焦硞硞頕頭呵咾別人𠢕；尾仔後生、新婦佮兩个乖孫來招伊去𨑨迌，古意的阿媽喙笑目笑擛手，歡歡喜喜坐入去轎車內底，留彼三个「好命婆」蹛遐大喙開開癮仙哥。
䆀，䆀無加圇。一枝草一點露，性命往往會揣著出路，無人有才調共咱的窗仔門關了了。大作家『J.K. Rowling』是一位遭受家暴離婚的單親媽媽，運途跋落烏暗空。為著囡仔伊毋願攑手投降，屈踮漚舊舊的拍字機頭前，激頭腦完成《哈利波特》系列的第一集——《神祕的魔法石》。頭起先連紲予四間出版社退稿，毋過羅琳無失志，袂膽寒，無偌久就拚出性命的光彩。這套冊尾仔出到第七集，翻做七十五種語言，兩百外个國家相爭出版，銷售量超過四億本，差一屑仔壓倒《聖經》佮《毛語錄》，是有史以來上蓋搶市的小說！
「媠無十全，䆀無加圇」，掠中和才會老步定。完美主義佮失敗主義攏會害人重頭輕，蹁(phiân)甲吭吭顛。圓人會扁，扁人會圓，好字運毋免奢颺，歹字運無需要著生驚，心肝頭平波波，隨緣的人無煩惱！