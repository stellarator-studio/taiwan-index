---
issue: 194
title: 來去臺東
author: 陳志寧
language: 南四縣
date: 2016-10-13T00:00:00.000+08:00
topic: 抒懷
difficulty: 1
wikidata: Q98096049
wikidata_link: https://www.wikidata.org/wiki/Q98096049
author_wikidata_link: https://www.wikidata.org/wiki/Q98096327
author_wikidata: Q98096327
---
行入客語教學个領域以來，有幾下擺个機會做得去臺東分享自家个經驗。
一開始想過方便兜仔，就自家駛車仔去臺東，行入南迴公路，一路彎彎斡斡行來蓋𤸁又十分辛苦。下後就改坐火車，總算係有加過輕鬆。火車一路爬山、過山窿，過臺東後愛到池上該下，一大片个洋田種著密密个禾仔。該禾風吹來，洋田項个禾仔高高低低就像係海湧樣仔，這種景色同𠊎還細時節个六堆做得講係完全共樣。
在童年个時節，六堆各莊頭个環境做得講一概都係青山綠水，莊仔脣个西洋田滿哪都係金黃色个禾田。臨暗對洋田項吹來个涼風，在該片禾風稻湧肚，跈等个係滿天飛个揚尾仔同嘓無停个𧊅仔聲。這兜環境，經過幾多年人為个開發同經濟發展，大家人得著个係物質生活便利，毋過嗄失核這兜大自然珍貴个資產。
坐到池上下車，在月臺項看著賣飯包个販仔。該人用華語大嫲聲喊等：「便當、便當……。」佢在月臺頂項行上行下，係有火車來該下，厥動作遽到總係有法度在火車開行前分每儕人都買得著飯包上車。
臺東，這个講起來生疏又熟事个地方。從𠊎還細就三不時聽著阿公講起，講在佢後生時節，堵好係二戰終戰核，政府鼓勵百姓來去臺東開墾。佢帶等吾爸同吾大阿姑，三子爺共下去臺東開墾。經過幾下年，三子爺空手轉來屏東，麼个都沒得著。
問阿公做麼个該下會歸來屏東，毋留在臺東？佢總係道嘆講做毋著食。初下，因為阿公總係講臺東山壢全全係石仔地，壞耕種！聽久吔，𠊎覺著臺東正式係一個落後个所在。下後在阿婆發病過身前，佢正講起該下阿公佢等三子爺去臺東開墾个故事。該幾年，毋識讀過書、毋識字个阿婆，三不時就拜託伯公照厥个口說，轉化成文字寫信仔分阿公。印象肚性體硬仃仃仔个阿公，放毋落心阿婆同幼年个細孲仔，尾下高不將放棄開墾个事頭，一家人歸來屏東團圓。
看等月臺項賣飯包个人，企在這兜有𠊎童年景色个地方，心肚感受萬千。𠊎會愐，準嘎當年阿公佢等無歸屏東，繼續留在臺東，該在月臺項个人毋知會變做係𠊎無？也係𠊎會掌等一大坵个洋田，每日做田坵事，同屋下人暢樂个生活，做一個閒人，毋使過問客家个事務？
來去臺東，有盡多个毋盼得同回憶。毋盼得个係在弄擺个日仔有蓋多事情，總係分命運刁古董；有回憶个係，對𠊎來講有息把熟事又生疏个地方，有𠊎等家族奮鬥个歷史。無定著！遺憾係一種靚个結果，這靚靚个事一直都在吾个身邊！