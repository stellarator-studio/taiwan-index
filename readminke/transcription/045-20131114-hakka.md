---
issue: 45
title: 記「102年全國中小學客語藝文競賽-中區初賽」
author: 李秉璋
language: 詔安
date: 2013-11-14T00:00:00.000+08:00
topic: 記事
difficulty: 1
wikidata: Q98095854
wikidata_link: https://www.wikidata.org/wiki/Q98095854
author_wikidata_link: https://www.wikidata.org/wiki/Q98096269
author_wikidata: Q98096269
---
成過个「全國客語生活學校成果觀摩賽」，在今年轉型做比賽个形式。毋係觀摩定，係愛提出實力來拚喔。逐個參賽學校攏拚盡氣力來準備。第一屆个比賽，堵好得雲林縣接手來辦。𠊎打幫著這個機會擔任客語口說藝術類現場个工作人員，紹介比賽各隊討比个內容。在比賽進前，𠊎即先對逐隊个題目量早準備好。到時唸出來正毋會漏氣。
比賽遐日，𠊎打早即到位東南國中和文昌國小，這時務有一兜工作人員先來了。大家攔緊拁會場擺得佢更加好勢，準備接待來比賽个選手。時間到位个時，來了真多人，參賽个學校一隊接過一隊。䀴著佢人逐個攏係準備好勢正來个，毋管係衫褲、表演个傢伙頭，抑係精神攏得人感覺氣勢十足。
比賽个種類有「客語歌唱表演類」、「客語口說藝術類」、「客語戲劇類」三種。現場攏有錄影，拁精彩个比賽記落來。口說藝術比賽个學生，比个題目有提客事諺語來講，有環保、交通安全、客家獅頭、食蔬果保康健、義民爺、教育、科技生活等等。比賽个細子有人用畚擔擔一對米籮表演，實在真心色。在這兜表演內底，得人䀴著希望。這兜細子，客事係講著恁順，表演係恁精彩。嘛得𫣆人䀴著先生个用心和付出。
比煞口說藝術部分，𠊎嘛去䀴唱歌个比賽，臺上比个人唱了精彩，聽个評審嘛聽了用心，有傳統个歌，嘛有創新个歌，尤其係幼兒園細子唱著全然得人惜。唱歌个水平一息仔攏毋會輸電視个唱歌比賽，可見成過客語生活學校成果觀摩賽對客事教學、客語个推廣有真大个效用。
客語戲劇个比賽更加精彩，逐隊攏用盡頭腦準備好表演个傢伙頭，愛會講，嘛愛會曉表演。內底愛有客家諺語，嘛愛有教育个意義，又愛心色餳人䀴，實在係無簡單。在這場比賽內底，䀴著合作个精神，聽著無共款个客事，印證臺上一分鐘，臺下十年功。學會曉接納無共款个文化，拋棄成見，用廣闊个心來䀴這個世界。