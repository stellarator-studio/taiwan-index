---
issue: 161
title: 焦目症
author: 黃文達
date: 2016-02-25T00:00:00.000+08:00
topic: 新知
difficulty: 2
wikidata: Q98095526
wikidata_link: https://www.wikidata.org/wiki/Q98095526
author_wikidata_link: https://www.wikidata.org/wiki/Q98096345
author_wikidata: Q98096345
---
目睭是靈魂的窗仔門，天公伯仔賞賜咱人兩蕊圓輾輾、金爍爍的目睭仁，正港是世界上高級的鏡頭，閣較『jió-toh』的翕相機嘛綴伊袂著。雖罔神明有靈聖，毋過科技拚緊車，斯當時上帝針對目睭的設計，凡勢也綴袂著時代囉！
現代人的生活環境有嚴重的汙染佮霾害，若是閣貪戀五花十色的電子產品，毋知通寶惜兩粒明珠，往往菜頭毋豉豉目睭，隨个仔隨个致著文明病——「焦目症」。啊都目睭操傷過頭，目睭碗內洘旱欠水，若像焦塗必必煏煏袂爽快，常在焦澀閣刺鑿。
焦目症毋是三工兩工就來拑牢的。咱人若是定定睏無飽眠，熱天佮冷氣蹛做伙，寒天參電暖氣睏鬥陣，閣再加上電腦、電視、手機仔的螢幕綿精繩(tsîn)，無照起工來𥍉目，目油姊、目屎兄貧惰慣勢，三不五時就相招喝罷工。細空毋補，大空叫苦，鼓井水定定補無夠額，落(tshāi)嶄巖，白仁頂懸紅綵結甲滿滿是。
人講：「溜溜瞅瞅，食兩蕊目睭。」目色巧的人，代誌才舞會四序。毋過自從膏著「焦」先生這箍歹朋友，我目睭微微插五色旗，親像針揻褫袂開，烏仁、白仁相爭喝救命，當頭白日煞變做月暗暝。便若拄著寒人焦燥，抑是空氣含(kânn)幼沙，往往艱苦甲喙歪目睭掣，袂輸痟豬哥，硞硞共人使目尾。
目睭若砧砧，萬項攏看tānn，刀劍、筆尾嘛無才調弄(lāng)！對症下藥才會當添水加油，藥水、藥膏攢予便，平常時補充深海魚油佮葉黃素，嘛會當考慮去病院窒鼻淚管掜留水份，啊若焐燒是我上佮意的撇步。開百外箍銀買一塊焐燒苴仔，熥(thn̄g)燒真簡單，浸燒滾水六、七分鐘，若囥入去微波爐較免一分鐘，紲落來用手巾仔包予好勢，目箍焐予燒，毋免掠龍，隨時通血行氣。有水袂焦，有油袂堅巴，目睭袂砧矣！目頭誠輕鬆哩！
