---
issue: 115
title: 菜脯醢
author: 張美容
language: 海陸
date: 2015-04-02T00:00:00.000+08:00
topic: 懷想
difficulty: 2
wikidata: Q98095946
wikidata_link: https://www.wikidata.org/wiki/Q98095946
author_wikidata_link: https://www.wikidata.org/wiki/Q98096319
author_wikidata: Q98096319
---
逐年年初二轉妹家，𠊎爸總愛問𠊎三十暗晡食麼个，斯驚𠊎過著毋豐湧、食著毋罅好。佢年年聽了，總係講：「恁簡單，𠊎平常時斯食比你過年較好。」今年聽講𠊎食菜脯醢，還較毋盼得講：「係省，抑係煮毋出來食？明年轉來過年好啦！」𠊎煞煞笑等講：「毋係省，也毋係煮毋出來食，係好(hauˇ)食啦！」𠊎爸愐毋解，菜脯醢敢有恁好(hoˊ)食！就像老一輩个人想毋出，頭擺食到驚个番薯，這下仰會恁受歡迎樣。
過年前，對門个陳太太送來一盎幾下年來，𠊎毋識食過也罕得看過个菜脯醢，𠊎心肝肚奇怪，仰般恁後生个人曉晒鹹淡。一問正知，原來隔壁个吳伯姆長下道嘆，講佢該代人晒鹹淡个手路強強就會掉忒咧，實在打爽。陳太太講願意學，吳伯姆就開始教佢滷鹹菜、晒菜脯，還順續教佢炊板、做糟嫲。冬下時菜頭當出，價數便宜，係做菜脯醢个好時節，陳太太就做來送分鄰舍，𠊎屋下个菜脯醢就係恁樣來个。
講來好笑，𠊎拿著菜脯醢嗄毋知愛仰般食，堵好冰箱有魚脯，就在盎肚挖兜菜脯醢摎蒜頭米、魚脯、辣椒仔、辣椒油共下炒，又香又扯飯，大人細子都食到會尋尾。三十暗晡該餐，魚魚肉肉恁多，𠊎決定愛炒一盤菜脯醢來食，無想著，嗄比雞肉較受歡迎。隔壁伯姆聽著𠊎摎菜脯醢成下炒魚脯、成下炒豬肉絲、成下炒魷魚，變等來食，笑𠊎恁工夫，原來佢兜就摎菜脯醢挖啊著就食，𠊎想，這下人無恁好供哩！
摎食物剁幼幼來食安到「醢」，頭擺个客家人除了菜脯醢以外，還會做毛蟹醢、蜆仔醢、蝦公醢、魚醢這兜水產類个醢。毋過，這下為著食个衛生摎安全，這兜生食个醢，早就無人敢食咧。菜脯醢、菜頭黃梨醢、茄仔醢就無共樣，在這食多肉氣个時代，食兜仔做得減輕身體个負擔。
𠊎乜學會滷菜脯醢咧，實在盡容易，先摎菜頭切幼粒幼粒，掞兜鹽，用石牯矺一暗晡分佢出水，過了在日頭下晒一日到腍乾腍乾，再過冰糖煮溶摎切幼幼个蒜仔共下攪攪、挼挼仔，最尾放入晒好个菜脯共下攞合來揤落盎肚，愛揤到拶拶，放兩日仔就好食咧。大家做得做來食喔，試看啊無共樣个味緒。