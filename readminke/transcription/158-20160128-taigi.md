---
issue: 158
title: 正港的原住民
author: 王秀容
date: 2016-01-28T00:00:00.000+08:00
topic: 懷想
difficulty: 1
wikidata: Q98095522
wikidata_link: https://www.wikidata.org/wiki/Q98095522
author_wikidata_link: https://www.wikidata.org/wiki/Q98096261
author_wikidata: Q98096261
---
我佇一間泰雅部落的學校做學務主任，兩禮拜前辦一个活動，像電視臺仝款，學生做來賓，上台表演展工夫，了後，主持人會問伊一寡想法。阮向望用囡仔來感動囡仔，予上台表演的有信心，佇台仔跤看戲的嘛會當學人𠢕的所在。
為著欲予囡仔學會曉族群融合，互相尊重佮欣賞，阮刁工揣一个排灣族的查某囡仔來表演。伊穿規軀的族服，爸母嘛綴來鬥相共。閣聽講阿媽對孫仔這擺的表演，心內感覺誠歡喜，毋過猶是放袂落心，專工對屏東敲電話來教伊唱排灣族的歌。
這个囡仔歌聲真好聽，是阮學校泰雅歌謠社的人，雖然是排灣，毋過足認真咧學唱泰雅的歌。上課的時老師除了解說泰雅歌謠的意思，嘛會特別講一寡引起囡仔認同原住民的故事佮心情。有一擺，這个13歲的排灣囡仔，歌唱唱咧煞雄雄目屎流目屎滴，因為伊足想欲唱家己族群的歌。目屎流踮感動的所在，珠淚滴落心肝穎，一滴一滴若咧提醒伊會當為族群做啥物，若像滴落塗的雨水，佮土地同齊喘氣。伊開始接受所有的排灣印記，包括皮烏烏，自細漢人笑伊『巧克力』，這馬嘛感覺無要緊，伊講上重要的是彼粒善良的心佮做原住民的自信。
後來阮問伊，敢有想欲共伊的心情講予逐家聽。伊講，「大漢一定欲嫁予排灣族的查埔人，因為伊無想欲佮別个族群透濫，伊欲傳一个正港的排灣後代……。」聽著這段，我的記持隨走轉去大學，佇我20歲當熱戀的時，我彼个條直的阿美族少年，嘛有講過仝款的話，想欲娶正港的阿美族。彼陣聽著，誠傷心，毋過我有體諒伊的心情，就忍耐應講「凊彩啦！看天公伯仔按怎安排。」後來伊巧，娶我。我嫁雞綴雞飛，閣好心想講，今都破壞人的血緣，當然就愛復興人的語言。我共兩个查某囝教成正港的阿美族，予認同家己的文化，愛講阿美族的話。嘛佮這个排灣的查某囡仔仝款，掠著機會就穿規軀的傳統衫去學校，佇眾人面頭前表演。顛倒是我這个pâi-láng母仔，有一工竟然拜託查某囝講：「看會當揣正港的阿美族的少年結婚，共我破壞的部份撨倒轉來無？」毋過，人生注該好好，正港袂按算得。隨緣善良，尊重欣賞，咱攏是仝一家伙仔，仝心愛臺灣這塊土地。
