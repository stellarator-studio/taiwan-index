---
issue: 198
title: 人艱苦
author: 藍春瑞
date: 2016-11-10T00:00:00.000+08:00
topic: 懷想
difficulty: 2
wikidata: Q98095574
wikidata_link: https://www.wikidata.org/wiki/Q98095574
author_wikidata_link: https://www.wikidata.org/wiki/Q98096370
author_wikidata: Q98096370
---
拜一的下晝頓才食煞，阿華就落佮吐，過差不多十捅分，規个人頭垂尾頕對便所蹁出來。伊面色死白頓落去膨椅頂手揤心肝窟仔下講：「這搭砧砧慒慒應該是胃。」我隨應講下晡成大猶有咧門診，毋通閣延矣。好禮仔共阿華牽上車，替伊共安全帶縛好勢，才起行。
點半到掛號的地場，規間人洘洘圍甲欲烏去，徛甲跤活欲痠死才掛著39號的門診。這聲苦矣，若無蹚到4~5點決定袂煞，姑不將就揣椅仔罔坐罔等。共手機仔撏出來耍『sudoku』，才起鼓爾，阿華面色青恂恂，叫我扶伊去便所，就伸手幔過肩胛頭，半牽半拖都袂到洗手槽仔遐，人就拑倚去噁噁叫。𣻸𣻸的臭酸飯佮菜葉仔隨共排水空窒牢著，呸無歇的喙瀾波佮額頭的凊汗直透津落去槽仔底。我驚講予病院的oo-bá-sáng歹摒盪，紲手怙撈的，共擲落去槽仔邊的糞埽桶，才閣扶伊轉來揣椅仔歇睏。
阿華這站仔人真正有歲矣，身軀的機器一冬一冬各樣去，不時就遮哀遐疼，出入醫生館袂輸咧行灶跤仝款。這猶小局，拄搪人無爽快閣看著袂過目的代誌就誠歹聲嗽隨欲佮人起呸面。上接載袂牢的是一支喙敢若機關銃按呢，遮詈遐體，比用針咧揻人閣較害。
人講跋筊會當檢驗一个人真正的性癖，破病嘛是仝款。佇食穿冗剩、快活過日的流擺，顧耍、顧暢都袂赴矣，盍有閒工通受氣咧？毋過人是食五穀的，無法度保領逐工攏掛無事牌，加減嘛有辛苦病疼的時陣，就龜跤總趖趖出來，袂輸換一个人款按呢，仙都想袂曉豈會變甲才歹死咧？
這佮個人修養的深淺、受教育的懸低敢有牽連咧？我想是無，反顛倒是祖傳牢入骨的種，講較白的就是爸母生成所致的，親像落塗時八字命按呢仙剝都袂甪。比一个例來講，阮老母無讀過冊嘛毋捌字，反顛倒講話輕聲細說，袂共人供體、剾洗，閣較免講是拍人、詈人。袂吞忍的人就準伊讀較濟冊，受較懸的教育，火烌性嘛是即時夯起來，攏袂掩崁得。