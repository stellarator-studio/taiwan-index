---
issue: 140
title: 阿公屋下側角个蒜果樹仔
author: 吳秀梅
language: 南四縣
date: 2015-09-24T00:00:00.000+08:00
topic: 懷想
difficulty: 2
wikidata: Q98095978
wikidata_link: https://www.wikidata.org/wiki/Q98095978
author_wikidata_link: https://www.wikidata.org/wiki/Q98096267
author_wikidata: Q98096267
---
還細，最好跈阿姆歸去阿公阿婆屋下。
國小二年生尞暑假个時節，阿婆就過身吔。該時，𠊎淨記得阿婆後生擔著心臟病，又中風吔幾下年，愛阿公、阿舅、舅姆輪等照顧佢，愛同佢翻身、抹圓身，餵佢食飯、食藥仔。故所，阿婆講話个聲說、行路个格式，𠊎實在無印象。
阿姆係內埔仔人，阿公屋下就在四線道省公路斡右手析無幾遠就到吔。在禾埕看出去做得看著南來北往个車仔，每張車仔都駛到盡遽，到大吔正知，每一個人、每張車仔都係為著生活在無閒。日時在禾埕搞尞會熱到無結煞，𠊎等細人仔伴無恁戇，會邀陣去屋側角个蒜果樹下搞。
該幾頭蒜果樹仔毋係種吔愛摘蒜果來賣，也毋係愛留來自家食，𠊎愐應該係毋知麼人食核个蒜果个子亂擳綻芽大吔。該兜樹仔个樹身無幾高，也無特別整理照顧掖肥，故所打花打盡多，果子細粒毋會甜。毋過，對細人仔來講，在樹底下鑽來鑽去又跋上跋下，就搞到毋知人吔。
在樹下搞份家啦飯仔就做得搞點過鐘吔，挖泥沙、拈細石頭、摘樹葉仔，就開始假詐煮飯菜；最暢个係假飯菜後个真點心，就係唶燈籠花个花蜜。搞核又挖開樹仔下个泥扭䘆公，有个有大人个手巴掌恁長，有个淨手指公恁細吔，扭有幾下條吔就去圳溝仔釣蠟𧊅仔。
以前个圳溝水正式蓋鮮，底下看得清清楚楚。蠟𧊅仔就庰在圳溝脣，切段个䘆公餳蠟𧊅上勾，釣著个蠟𧊅又拿歸樹下分雞嫲食。臨暗吔，雞嫲帶等雞子歸雞棲仔，暗晡頭毋單只舅姆煮蓋傪菜請𠊎等，連雞仔乜加菜！
阿公過身以後，阿舅佢等到外地發展，老屋下就賣分別人吔，還細時節个記憶變成回憶。到今，𠊎蓋像還鼻得著無熟(xiugˋ)个蒜果跌落地泥該酸酸澀澀臭餿个味緒，屬於鄉下阿公屋下个味緒……