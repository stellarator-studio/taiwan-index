---
issue: 42
title: 談戀愛
author: 王秀容
date: 2013-10-24T00:00:00.000+08:00
topic: 懷想
difficulty: 1
wikidata: Q98095380
wikidata_link: https://www.wikidata.org/wiki/Q98095380
author_wikidata_link: https://www.wikidata.org/wiki/Q98096261
author_wikidata: Q98096261
---
秋天是一个浪漫的季節，最近身軀邊定聽著一寡「相思」的代誌。相思，敢真正無藥醫？我就來開一下仔藥方咧：症頭較輕的，隨敲電話講五分鐘隨好，因為怨無無怨少；較嚴重的，加一味寫電子批抑是傳『line』，按呢對方就未「賴」(luā)你害伊欲死毋活，會感心有「依賴」(i-lāi)，有人司奶袂悲哀；啊若想甲咧欲扛去埋(tâi)，嘛是簡單，緊約食飯蘭迌開講泡茶，保證見面笑咍咍。講來講去，這帖藥方並無特別的所在，簡單來講就是「講」！莫怪叫做「談」戀愛。
人講「談」情「說」愛，講天講地，講過去講未來，雙人只要有意愛，凊彩開講嘛聽了心肝噗噗恦，笑甲喙仔裂獅獅。開講除了訴情意，另外閣有背後的意義：無講，人哪會知？談戀愛若會成，就是愛講甲伊捌，毋管喙鬚拍結，講甲伊知，毋管日頭倒頭栽。開講才有機會互相了解，知影咧想啥、佮意啥、有啥向望、有啥怪癖。「戀」是毋管頭起先按怎千「變」萬化，會共對方囥佇「心」肝，「愛」是真「心」接「受」，優點缺點照收。所以，戀愛絕對毋是開大錢買璇石、送皮包仔、食豐沛的飯菜，是三不五時開淡薄仔時間開講了解，沓沓滴滴累積出來的。
嘛愛會曉按怎「談」。有的人，喙有拍開，毋過，耳仔塞牢咧，盡講伊家己歡喜、講家己佮意、講家己要求的代誌，人攏袂當觸(tshik)伊的意。這款叫做演講發司令，無算「談」。因為「談」有燒燒兩欉火，是兩个人講甲熱怫怫(jia̍t-phut-phut)，若欲到戀愛的地步，就愛注重「戀愛」兩字有「心」上要緊的啟示。兩人熟似，毋管是講厝內、講市內，會曉講的是中(tìng)人聽、擽著對方的心內。喔！毋過千萬毋通「便所內彈吉他」，傷𠢕臭彈，予人聽著是會倒彈，嘛毋通做假有心的六月芥菜，好詼諧、漚腹內，龜跤趖趖出來。
談戀愛是一世人的代誌。巧巧仔人，攏嘛知影結婚了後，愛繼續和媠某抑是緣投仔翁開講，毋管鷄喙鴨喙，上好是聽某喙大富貴，聽翁喙那褒那挲顧伊的志氣。按呢！睏仝一領蓆，掠君心肝掠會著，永遠熱戀、相思、迷醉！