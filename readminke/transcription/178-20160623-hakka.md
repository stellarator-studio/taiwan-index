---
issue: 178
title: 屎缸烏蠅──落綹咧
author: 劉玉蕉
language: 大埔
date: 2016-06-23T00:00:00.000+08:00
topic: 故事
difficulty: 3
wikidata: Q98096027
wikidata_link: https://www.wikidata.org/wiki/Q98096027
author_wikidata_link: https://www.wikidata.org/wiki/Q98096359
author_wikidata: Q98096359
---
一陣香氣，鑽對鼻公入，敏感个神經線一下斯挷緪，過挷緪。「還香哦，這屎缸味瑞！」跈緊該陣香氣，魍神牽緊个樣，飛入這慢車个車廂肚。
車門一關，一管冷風隨對頭那頂沖落來，打散香氣，𢫦醒戇神个𠊎。壞咧，死皺咧！該熟事个泥肉，深入骨髓肚个屎肥味瑞，像當在放映中个電影，玄玄風停電，剁影無撇咧。拔翼，𠊎煞猛拔翼，傱過來，舂過去。面頭前明明係熟事个田、个樹，做麼窗門外一坵一坵田，咻下過，電火柱一支一支乜閃下斯無？打卵退个屋舍，分𠊎著驚，分𠊎想噭無目汁，吾个搞伴、吾个朋友，毋見撇咧！血管膨脹、收縮，心臟哱哱跳，揌都𠊎硬硬會失魂，一到一到飛對光線去，一回一回碰著光光个鏡面。𠊎頭疤面疤，𠊎著急，青驚个翼乜越拔越急，大聲咻、放聲噭，𠊎還係跼在這冷颼颼个大箱肚，還悽慘哦！
𤸁咧，吾翼也無力過拔咧，頓腳在窗門脣敨大氣，「媽，妳看，屎缸烏蠅呢，還得人畏哦！」一聽啊著，吾翼跈核垂落來，頭那越致探毋起，講𠊎得人畏哇，實在傷𠊎真深。記得無幾久進前，吾姆正阿腦𠊎目珠大粒，圓身烏金又帶兜青色光，吾个靚，無人比得𠊎著，佢也試著已風神。麼人知正無兩日个好光景，嗄分這細孲講「噁心」，致命个一句話，分𠊎較仰脣都飛毋䟘咧！
停腳在窗門框面頂，順下氣，定下心，𠊎愛愐下，續落來愛仰脣正好。細阿倈同𠊎對相，搞怪个目珠同𠊎共款大嫲粒，律律轉乜會閃光，闊闊个嘴，像愛擘食人个樣。「哦！慘！死皺！」佢手巴掌弇落來，好得𠊎閃恁拚，若無，十條命都毋罅合掛佢！
車廂肚人毋係已多，除撇這個摝屎棍撩手弄腳，嘿嘿滾吵死人外，大家都算恬靜。摝屎棍頭前係一個細倈同厥女朋友，兩儕目珠鬥共下看手機，不時還會極極滾緊笑，揣得出厥兩儕个感情毋會㜮；頭那毛半白个老阿伯，一上車斯目弇弇，停動下都無；對面个細阿妹對緊手項个細鏡，在該膏厥紅嘴脣。車肚个人，大勢頭犁犁晟核手項个細機器，成半下手還滑無停，還會對核該東西微微笑講話。恁奇，敢講這斯係阿姆日愁夜愁个變款？佢講：時代無共款哩喲，落食个方式、食雜，乜愛跈核改變哦！𠊎毋願加愐，還係遽遽想辦法離開這冷氣大箱較實疊。