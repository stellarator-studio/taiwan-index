---
issue: 107
title: 學生仰子愛掃泥下
author: 李秉璋
language: 詔安
date: 2015-01-29T00:00:00.000+08:00
topic: 懷想
difficulty: 1
wikidata: Q98095935
wikidata_link: https://www.wikidata.org/wiki/Q98095935
---
笛卡兒講：「𠊎思考，所以𠊎存在。」梁啟超嘛講：「在不疑處有疑，即係進步。」得𫣆人去重新思考成過認為係天公地道个一兜風俗和事。識有學生質疑，學生仰子愛掃泥下？講𠊎人係學生，係來學校讀書个，毋係來學校做工个，嘛毋係工讀生，嘛毋係來做愛校服務个，仰子𠊎人愛掃泥下？起頭下聽著，若像係理由十足，毋過反轉頭來思考一下，學生仰子愛掃泥下呢？
杜威博士講：「生活即係教育，教育即係生活」、「自做內底學」。《朱子治家格言》頭句：「黎明即起，灑掃庭除，要內外整潔。」現時个真多大學，特別係東海大學佢个服務學習更加有名，學校內底个清潔事頭攏係學生包辦。分組去做，有人打早起來掃，有人當晝去拚掃，拁歸個東海大學掃到淨俐淨俐。
學生來學校，當然係來讀書个，毋過讀書以外猶有真多愛學个，真多更加係課本面上無教个。學生會講掃泥下係工友个事，毋係𠊎人个。現時學校个服務員，係退一個即減一個，毋擱補啊，人力一直減少。而且服務員有服務員个頭路愛做，像係修剪樹椏，割草，顧傳達室，沃水、種花草和一兜臨時交辦个事。一間學校係大家个，隨人有隨人个頭路。團結力量大，大家出一份心力，真緊即會用拁學校掃得佢淨俐。在掃泥下个時，會用學著分工合作、做事个方法兼培養學生勤个慣勢。
生活个知能係靠普通時一點一滴訓練學習个，尤其係現代，學生愛學个物件更加多。毋會用做生活个戇呆，毋單愛掃泥下，嘛愛在掃个過程內底學著，愛仰子掃正會緊擱淨俐，定著愛在時間內完成這兜事个時間觀念，仰子和同學配合、分工、溝通。掃泥下即像食飯，愛逐日掃，像普通事講：「田愛日日到，地愛日日掃」，保持淨俐个好環境，得大家在學校內底生活更加快樂，心情更加好，達著境教个目的。