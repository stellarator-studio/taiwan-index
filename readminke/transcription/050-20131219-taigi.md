---
issue: 50
title: 原諒
author: 王秀容
date: 2013-12-19T00:00:00.000+08:00
topic: 懷想
difficulty: 1
wikidata: Q98095389
wikidata_link: https://www.wikidata.org/wiki/Q98095389
author_wikidata_link: https://www.wikidata.org/wiki/Q98096261
author_wikidata: Q98096261
---
今仔日一透早，趕緊欲赴人臨時共我討的資料，拍開電腦接著網路，隨看著一條予我目箍紅的新聞：三歲囡仔睏醒揣無爸母，對九樓墜樓死亡。
千算萬算，毋值天一劃。這个查某囡仔𪜶阿爸七點就出門趕欲坐飛行機去國外出張，𪜶阿母按算囡仔閣睏甲誠落眠無遐快(khuài)醒，想講近近仔隨轉來，佇七點廿五分，先送大後生去學校讀冊，差不多七點四十分，三歲的查某囝睏醒揣無人，踏起去客廳的窗仔門對大樓樓跤金金相，無細膩跋落一樓。做老母的一下轉來，看著惜命命的查某囝規身軀全血，軟荍荍袂振袂動，大聲吼、大聲喝：「哪會按呢？哪會按呢？」幼囡仔對九樓摔落地，送去病院嘛無效去矣。七十幾歲的阿公阿媽聽著這个歹消息，緊趕去病院，阿媽跪佇塗跤一直唸「阿彌陀佛」，阿公行來行去，罵新婦「囡仔是按怎𤆬的」，囡仔的老母守佇屍體邊仔，毋願離跤步，那流目屎、那叫囡仔的名、那唸「是我無注意、是我無注意」、「失禮、失禮」，哭甲傷(siunn)傷心昏昏去，囡仔的老爸緊對機場斡倒轉來，毋敢相信講代誌會按呢來發生，兩个翁仔某𢯾咧一直吼、一直吼。
我想著阮表姊，三十冬前，伊厝裡開做餅工場，細漢後生睏晝精神，仝款是揣無阿母，對樓梯跋落來，挵著頭殼曲去，到今，阮表姊便若講著就目屎流、目屎滴。咱是外人，看囡仔按呢定著會毋甘、會心酸，對做老母的來講，煞是心中永遠的疼。怪啥人攏無妥當，正常的老母，無人會刁工欲共囡仔𤆬甲曲去、無去。現代的女性，一个人做幾若个人用，誠辛苦，毋免別人來責備，這个老母絕對會一世人怪家己，因為原諒別人較簡單，原諒家己有較難。
天頂的囡仔啊……恁敢有了解做老母的疼，敢會當原諒恁阿母咧？