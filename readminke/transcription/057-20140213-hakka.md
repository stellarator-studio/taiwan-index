---
issue: 57
title: 崇遠堂
author: 李秉璋
language: 詔安
date: 2014-02-13T00:00:00.000+08:00
topic: 文史
difficulty: 1
wikidata: Q98095870
wikidata_link: https://www.wikidata.org/wiki/Q98095870
---
西螺七欠係詔安客，敢有影？行一回崇遠堂你即會知。順著西螺興農西路向二崙子行，在半路遠遠即會䀴著一座牌樓，順著遐條路入去即係崇遠堂。在這會用知詔安客和了解雙廖个源頭。討了解詔安客，現時有三個點。在東片裡有崇遠堂、西片裡有崙背个詔安客家文化館、中央即係二崙子个回頭屋。對這三個點拁詔安客个生活莊頭連起來。即像係活个生活博物館，會用得人感受著詔安客係在這。
早在清朝道光28年（西元1848年）个時，由廖姓宗親捐錢在下湳起繼述堂，落尾在光緒年得大風吹倒。所以宗親決定在現時西螺个福田里起新个張廖大祠崇遠堂，逐日有兩、三百人來耬新圳屯舊溝來改水路，逐個拚到歸身溼澇澇，拁土地整理出來。請臺中西屯廖老番設計做木部分、豐原張文貴負責泥水、廖伍做剪黏。起一年半了後，順序拁崇遠堂起好，係臺灣三大家廟之一，現時列做第三級古蹟。
在崇遠堂正殿內底，奉祀著「張廖」祖先考妣个總牌位，猶奉祀歷代各房考妣神龕牌位，寫有當年廖友來訂个七條祖訓。第一條「生廖死張故曰張廖」，講著雙廖个由來。第六條「堂教修譜敦親睦族」、第七條「遷籍修譜天下一家」，希望廖家子孫毋會用忘本，徙擱較遠，嘛會記得自家个源頭。
逐年在這辦春秋兩祭，張廖个後代逐儕攏真大陣來參加。有真鬧熱个開嘴獅表演，猶有真傳統个祭拜，禮生歸下用詔安客事來講，得人感受著雙廖係正經个詔安客人。