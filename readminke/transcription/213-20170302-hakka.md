---
issue: 213
title: 流浪狗流浪貓
author: 吳秀梅
language: 南四縣
date: 2017-03-02T00:00:00.000+08:00
topic: 抒懷
difficulty: 2
wikidata: Q98096075
wikidata_link: https://www.wikidata.org/wiki/Q98096075
author_wikidata_link: https://www.wikidata.org/wiki/Q98096267
author_wikidata: Q98096267
---
𠊎從細到今毋識畜過動物來做伴。因為從細在都市大个，爺哀稅屋个屋主大部分都毋好細人仔同動物，驚吵又驚會裝壞家具，故所無機會好畜。係假使講分𠊎擇選，𠊎想愛畜狗仔，毋愛畜貓仔，可能係𠊎還細時節識分貓仔嚇過个關係。
𠊎四五歲邊仔，睡到半夜仔想愛屙尿，對灶下脣个窗仔前行過入去便所，一隻烏貓仔無聲無說企在該窗臺，圓碌碌个目珠金金仔看等𠊎，𠊎乜緊看等佢，麼人知佢莫莫風「喵」一大聲跳下來𠊎腳邊，𠊎嚇到斡頭飆歸去間肚，忍到天光毋敢出去便所吔。
貓仔不時就係冷淡个表情，𠊎實在看毋識佢心肝肚在愐麼个，當然也有蓋多人畜貓仔做伴，日仔就過生趣。狗仔係看著主人就搖尾，看起來過熱情、過忠實，還會同人類𢯭手工作扭壞人、查走私，𢯭手青瞑人个生活，係人類个好朋友。
阿舅就識畜過一隻細黃狗仔，該隻狗仔本來係流浪狗。阿舅同舅姆去公園仔運動，該狗仔緊跈佢等，阿舅看佢餓到瘦夾夾仔，頸根又無圈仔好掛鍊仔，應該係無人愛个流浪狗，就帶佢歸去洗淨來，拿食伸个飯菜畀食。隔日又帶去動物病院檢查，確定係無人畜个，也無麼个傳染病，歡歡喜喜帶歸屋下，成為阿舅佢等个一份子，安名安到「Lucky」。
表阿哥同表阿姊討个討、嫁个嫁，就伸阿舅同舅姆兩老，有Lucky樣陣就毋會無聊。有一站仔阿舅橫倒，腳膝頭骨頭必核，幾下隻月毋會騎車仔載Lucky出去散步。Lucky每日在厥狗竇緊咕，舅姆高不將牽佢去散步，恁仔行下來，舅姆个身體嗄變好、腳過有力吔。
Lucky係幸運个意思，學老話講起來像東西跌核个「落去」，𠊎還㖸講哪日仔Lucky莫正經「落去」吔。無愐著有一擺阿舅帶佢去市場仔，將佢䌈在車仔手把，菜買好出來一下仔嗄就無看著吔！阿舅十分傷心，表阿哥在網路貼尋狗仔个消息，好得一禮拜零就尋著吔，阿舅像暢壞吔，將Lucky扐緪緪。蓋像自家个細人仔打毋見核，無簡單尋倒轉來个痛惜。
今𠊎歇个販屋脣口就係大樓，不時會有人餵流浪狗、流浪貓，狗仔貓仔就越來越致多。為著搶食搶地盤會相打、相戰，降子个狗嫲貓嫲又特別惡，莫講細人仔會驚，連𠊎大人看著佢等相逐乜閃遠遠。希望該兜主人毋好畜畜啊又掉核，狗仔貓仔乜係生命，攉核佢等實在蓋衰過，又造成環境屙糟个問題。也希望想愛畜動物个人毋使去買，做得領養流浪狗、流浪貓。