---
issue: 17
title: 怪縒的蟲豸
author: 邱文錫
date: 2013-05-02T00:00:00.000+08:00
topic: 新知
difficulty: 3
wikidata: Q98095349
wikidata_link: https://www.wikidata.org/wiki/Q98095349
author_wikidata_link: https://www.wikidata.org/wiki/Q98096294
author_wikidata: Q98096294
---
有一句話講：「蟲豸嘛是一世人。」意思是講，蟲豸雖然下賤，嘛是一條性命，咱人愛珍惜性命。對這句話共看起來，咱是將蟲豸看做下等動物，就無認真去了解。其實，蟲豸的種類非常濟，性質嘛真奇怪，會當講蟲豸就是怪縒。
我這馬就來講怪縒的水司公(tsuí-sai-kong)，這種動物華語叫做『豉蟲』，這是因為伊一身烏烏，看起來親像烏豆豉仔。伊的怪縒就是伊佇水面踅玲瑯(se̍h-lin-long)，踅無停，嘛因為按呢，咱的話才共伊叫做水司公，專門佇水面做司公戲的司公。
這是按怎講咧？咱想看覓咧，無論是大戲、歌仔戲抑是司公戲，拄開演的時攏是鑼鼓齊鳴，鬧熱tshī-tshā，佇這陣主角入場。伊入場就先佇台頂踅圓箍仔，踏四角，向四方位的觀眾招呼，漸漸鑼鼓聲較恬(tiām)矣，伊嘛停步落了，唱一條曲調，閣自我介紹一番，按呢就開演囉。
就是按呢，佇舞台頂踅圓箍仔是開戲的套頭，毋過這隻水司公真怪縒，伊一直佇水面踅，踅無停，根本就無欲做戲，騙觀眾踮遐貓貓相，所以咱就共這款套頭叫做「水司公做白賊戲」，意思是講這是做假的、欺騙社會的。水司公佇水面踅玲瑯，無閒tshī-tshā，毋知咧無閒啥物，這真成華語一句：「忙得像無頭蒼蠅。」確實是按呢，所以咱的俗語嘛有：「無閒甲親像水司公。」
回轉來講咱人的世界，咱的頂司定定會共咱講：「少年的，你若認真拍拚，我一定會共你升官加薪。」下跤手人就「無閒甲親像水司公」，頭面頂人煞有可能是「水司公做白賊戲」，平平是水司公，命運卻是大不同(tāi put tông)，可見佇大千世界，蟲豸真怪縒，下跤手人真歹活。