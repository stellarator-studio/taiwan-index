---
issue: 210
title: 加里山下个約定
author: 邱一帆
language: 四縣
date: 2017-02-09T00:00:00.000+08:00
topic: 抒懷
difficulty: 2
wikidata: Q98096071
wikidata_link: https://www.wikidata.org/wiki/Q98096071
author_wikidata_link: https://www.wikidata.org/wiki/Q98096293
author_wikidata: Q98096293
---
「帆牯，𫣆來去蹶加里山好無？」暗晡頭七點邊仔，阿鑫叔路過小南埔老屋，湊厥姪仔共下去蹶加里山。「張大哥下晝打電話來講，佢同厥妹仔、倈仔，還有德欽哥共下，先上山去囉！喊𠊎去同佢會合。」阿鑫叔簡單解釋來由。阿帆牯同長袖運動衫著好、球鞋繫好，就跈等阿鑫叔坐等吉普車(jid buˋ caˊ)上山。
路項，天頂高个雨，緊落緊大點，緊落緊大雨，阿帆牯心肝頭个愁慮，乜緊來緊大點。到吔南庄街路，阿鑫叔車仔一停好，就緊拚拚仔行入一間雜貨店，買吔水衣、手電筒還有高粱、燥料就遽遽擐上車。駛到南庄大橋，左斡係東河、鹿場个方向。一路發風落雨無停，吉普車个引擎(enˊ jinˋ)聲緊摧緊響，方向盤(hanˊ do luˋ)个運轉緊來緊遽，對石門到鹿場登山口个山路緊來緊難行。阿鑫叔透風落雨，帶等自家个姪仔，就為著愛同張大哥佢兜會合。
這對自從毋識蹶過加里山个阿帆牯來講，當然會愁、當然會驚哪！聽阿鑫叔在車頂講著，頭前該條生疏个山路，對登山口行路出發，愛先經過暗摸胥疏个杉仔樹林，通過風美溪个竹橋，蹶上好漢崎，差毋多愛歸點鐘个時間，正會行到半山排个將軍山屋！這歸點鐘个時間，愛在暗摸叮咚个暗晡頭，在發風落雨个時節來行，阿帆牯想著這，毋單止人會驚，連鬼就會驚喔！
吉普車停在鹿場登山口，阿鑫兩子叔水衣著好，手電筒个電池鬥好，阿鑫叔就同高粱、燥料擐下車，上山去。大風大雨，吹毋忒乜淋毋滅阿鑫叔蹶上將軍山屋个決心；阿帆牯个愁同驚也無法度阻擋，阿鑫叔蹶上將軍山屋个堅心，阿鑫叔一心愛赴著，同張大哥將軍山屋見面个約定。阿帆牯只有刻耐仔跈一路上去。
風合雨个暗晡，風合雨个山路項，阿帆牯一路跈等行路像鳥仔飛樣个阿鑫叔个屎背尾，穿過杉仔樹林，𨃰過急水个風美溪，蹶上難蹶个好漢崎，上到臺車路，來到將軍山屋，張大哥在屋肚歡迎好朋友阿鑫叔个到來，兩兄弟黏時打起生趣个嘴鼓。阿帆牯歸身衫褲溼溼，分毋清楚係出大汗抑係雨水涿个！