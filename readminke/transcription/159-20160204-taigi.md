---
issue: 159
title: 竹仔的故事
author: 邱文錫
date: 2016-02-04T00:00:00.000+08:00
topic: 抒懷
difficulty: 2
wikidata: Q98095523
wikidata_link: https://www.wikidata.org/wiki/Q98095523
author_wikidata_link: https://www.wikidata.org/wiki/Q98096294
author_wikidata: Q98096294
---
田庄所在，四界攏是竹仔，厝前後壁種長枝竹、刺竹，田岸邊仔嘛種規逝的竹埒(tik-lua̍h)，會使講竹仔佇農業時代，是非常重要、真濟用途的農作物，這馬我來講幾項。
先來講厝跤的竹抱(tik-phō)，長枝竹有三丈懸，共大厝圍起來，會當閘風，嘛有保護厝宅的用途。啊刺竹規身攏是竹刺，無人敢出入，有防止土匪攻家(kong-ka)的用途。因為現時較無土匪，所以刺竹就較無路用，阮厝跤的刺竹佇我囡仔時代就共剉掉矣。
啊田岸中的竹埒，當做風圍，有閘風的路用，嘛有做田園界線的用途。幾十年前，田庄的竹埒滿四界，青苹苹(tshenn-phiàng-phiàng)的竹仔，共稻田畫做一格一格，是真媠的景緻。可惜這馬農地重畫，真濟竹埒攏攄掉(lu-tiāu)。無攄的嘛囥咧拋荒，賰幾欉老竹佇遐守田園，也無青翠、也無整齊，予田庄失去一項天然美景。
游錫堃做宜蘭縣長的時陣，有看著竹埒衰微的情景，就鼓勵宜蘭的作田人重新種竹埒，抑是共枯焦(koo-tâ)的竹埒閣照顧予青翠、予整齊。彼當陣有舉辦比賽，嘛有獎金補助，效果按怎我毋知，干焦知現時宜蘭田裡有種真濟豪華的農舍。
竹仔會顧田園、顧厝宅，伊嘛會當做濟濟的厝內家私，親像講竹籃仔、竹椅仔、竹櫥仔等等。有一句古早話講『晴耕雨讀』，毋過我的記持是作穡人好天作田，落雨天做竹仔家私。
幾年前我去岡山的籃籗會(nâ-khah-huē)鬥鬧熱，看著下港的牛擔是用一節大竹雕起來(tiau--khí-lâi)的，這佮頂港用兩橛柴鬥起來的大不相同(tāi-put-siong-tong)。我心適興(sim-sik-hìng)買大、中、小三枝轉來，縛規捾吊佇壁頂看媠。啥人知厝內著賊偷，這捾竹仔牛擔煞也提去，予我毋甘搐搐(m̄-kam-tiuh-tiuh)，看來後擺愛將牛擔吊佇刺竹跤才會使得。