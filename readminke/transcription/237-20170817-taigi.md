---
issue: 237
title: 電腦字碼的故事（完結篇）
author: 邱文錫
date: 2017-08-17T00:00:00.000+08:00
topic: 懷想
difficulty: 1
wikidata: Q98095637
wikidata_link: https://www.wikidata.org/wiki/Q98095637
author_wikidata_link: https://www.wikidata.org/wiki/Q98096294
author_wikidata: Q98096294
---
我佇頂一篇文章講著「電腦字碼的故事」，講到尾仔，咱的字碼定佇『Big5』這套，算是萬國歸一統。毋過咱人就袂用得掛無事牌(kuà-bô-sū-pâi)咧，因為有網路的出現，各國的電腦攏會當相連(sio-liâm)，電腦內的資料攏提會著，看會著。
小等一下，資料是提會著，毋過看毋捌，就是講網路提著的資料，除了英文字母佮數字以外，攏總是亂碼，攏總看無。所以電腦界就制定一个全世界各種語言共用的字碼，號做『Unicode』，就是『universal code』鬥起來的新字，意思是環球通用的字碼。咱的電腦有裝『Unicode』，外國資料咱就看有，咱的漢字外國電腦嘛看會著。
『Unicode』將各國字母攏囥在內，每一个字母用兩个位元(uī-guân)。位元是電腦用詞，兩个位元會當囥65,536字。各國語言大部份是字母鬥起來，親像拉丁語系的文字。全世界干焦漢字超過六萬字，袂使攏囥入去，所以漢字干焦囥三萬外字。咱的常用字是五千字，囥三萬字會使講解決99.999%的問題囉，所以咱嘛用甲真順序(sūn-sī)。
電腦是美國人發明的，𪜶的字是二十六个字母鬥起來的，所以初時的電腦用的是『Ansi』編碼，一个字母用一个位元表示，照『Unicode』編碼，𪜶嘛是需要一个字母用兩个位元表示，按呢是重倍(tîng-puē)討債(thó-tsè)。
問題來矣，電腦的資料，或者是網路往來的資料，八成外是英文。別國語言，親像德語、法語、華語等的資料總共才占一成外爾爾。所以有一寡實用主義的人就想講，這八成外猶原用『Ansi』，其他採用『Unicode』，按呢應該是省空間，閣猶原環球通用。是啦，這就是後來的『UTF8』編碼，現時網路上蓋通行的編碼，算是實用型，改良型的『Unicode』。
電腦字碼行到遮，已經解決99.999%的問題，所以這篇文章應該算是完結篇。