---
issue: 125
title: 外島个醫療開墾者
author: 劉玉蕉
language: 大埔
date: 2015-06-11T00:00:00.000+08:00
topic: 人物
difficulty: 2
wikidata: Q98095959
wikidata_link: https://www.wikidata.org/wiki/Q98095959
author_wikidata_link: https://www.wikidata.org/wiki/Q98096359
author_wikidata: Q98096359
---
五月，澎湖个「花火節」鬧鬧熱熱在藍絲絨樣个海面開展，一票難求个外來客，將澎湖這細島，躪都硬硬會沉底。清涼帶有鹹纖味个海風一陣陣，牽起奶油樣个浪花，一層一層像接力个樣，帶來閃核日頭光个沙沙石石，捲走海脣遊客深深个腳跡。笑聲會消失，腳跡會挲平，毋過，當地人腦膈肚該感恩个記憶，斯像天頂烈烈个日頭共樣，日見日，無停歇。「茂霖園」這外島个公園，係澎湖縣政府為著感念一生人為澎湖，犧牲付出个外鄉人葉茂霖先生所起个。佢，係澎湖老輩人心肝肚永久尊敬个葉醫生，一個戴在臺中東片向安做寮下所在个先生。
頭擺个澎湖，係臺灣吂開發个外島，資源少，交通毋利便，生活條件項項比毋得臺灣，破病咧無醫生，傳染病一遰斯收山毋得。1944年，葉茂霖先生同醫學團隊來這項做霍亂防治个工作，團隊轉臺灣該下，慈悲个佢思考再三，決定留落來服務鄉民，公家醫生佢算來係第一個。條件十分毋好，佢無嫌，用厥个愛心、熱情，行遍澎湖每家每戶，救過無數个生命，在厥心肝肚，這位个鄉民逐個都係厥親人。產婆出身个餔娘，體會著厥个軟心，臨尾乜共心來到這人人聽著都驚个所在，斯恁泥兩公姐將後生个生命，奉獻鄉民，造福地方。
外島少醫生係長久以來个大問題，葉先生在擔任白沙鄉衛生所主任期間，一方面積極推行醫療巡迴服務，解決無醫生看診个問題，另外一方面極力主張愛實行外島同山地醫生个養成計畫，栽培在地優秀个後生人保送醫學院，畢業後回鄉服務。這計畫毋單淨澎湖人得著利益，同時也解決其他山地偏鄉个醫療問題。一個外鄉人，為澎湖打拚半生人，厥个熱誠，厥个付出，澎湖人知得，國家、縣政府肯定厥个貢獻，賞佢醫療貢獻獎同榮譽縣民个光彩，「茂霖園」也斯係恁泥建造个。