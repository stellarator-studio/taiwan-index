---
issue: 70
title: 嗯嗯哼哼
author: 彭瑞珠
language: 四縣
date: 2014-05-15T00:00:00.000+08:00
topic: 新知
difficulty: 2
wikidata: Q98095888
wikidata_link: https://www.wikidata.org/wiki/Q98095888
author_wikidata_link: https://www.wikidata.org/wiki/Q98096341
author_wikidata: Q98096341
---
「若骨頭，應該還吂使到開刀！」醫生解釋。
「吂使到開刀？！嗯嗯嗯！哼哼哼！」細阿哥仔嗯嗯哼哼。
「有問題係無？有問題就講啊！」醫生有譴聲。
「醫生，敗勢！佢有『妥瑞』。」做阿姆个𠊎遽遽摎醫生會失禮、解釋。
「哦！失禮！𠊎看佢自家噥噥哢哢，恅著有麼个問題。」醫生轉過同情个聲調。
醫生个了解，分人感受著安慰；跈嘴尾、嗯嗯哼哼，成時噥噥哢哢、自家摎自家講話个細阿哥仔，佢毋係挑試恁樣个，佢有異無結煞个症頭，安到「妥瑞氏症」。
「妥瑞氏症」係一種遺傳性个神經運動病症，主要有動作型摎聲語型兩種會掣个「抽動」(tics)。故所，細阿哥仔成下仔𥍉目珠、成時手緊掣，歸日仔喉嗹頭、鼻公有犯樣仔嗯嗯嗯、哼哼哼，對八歲起勢，哼啊哼欸也哼有歸十年了。比起有兜嚴重个人，可能會牙研目皺、嘴竵鼻閕、挼鞋蹬爪、手拂腳掝、做狗吠、呸口涎、咄了少話，𥍉目、拂手、哼哼哼哼个佢，還算異好得。
「妥瑞氏症」係神經个問題引起个，一萬儕人差毋多有五儕人恁樣，細倈人又比細妹人多三、四倍，摎遺傳、腦神經傳導个物質有關係，毋過原因還吂盡清楚、藥物个治療也吂盡有效。好得，十股有兩三股个人，二十歲過可能就好了，也可能無恁嚴重。乜好得，手緊掣影響寫字，還係做得寫字；哼哼哼哼吵人、摝自家，還係做得食飯、演講。毋過，有兜較嚴重个細人仔哼無停、咭到大嫲聲、掣到手拂腳蹬，既經異無奈何，吵到別人嘴嘟鼻翹、嫌佢講影響人家上課學習，加勢傷佢兜个心。
醫學个進步，分𫣆俚了解著這種病症係神經學，毋係精神病學个問題；𫣆人个進步，就看𫣆俚有幾闊个心，包容、體諒別人个無奈何。