---
issue: 215
title: 跈雲去過家尞
author: 彭瑞珠
language: 四縣
date: 2017-03-16T00:00:00.000+08:00
topic: 景點
difficulty: 2
wikidata: Q98096077
wikidata_link: https://www.wikidata.org/wiki/Q98096077
author_wikidata_link: https://www.wikidata.org/wiki/Q98096341
author_wikidata: Q98096341
---
該日下晝，天頂个雲時賁時薄，分人看毋真會係好天？還係烏陰天？為著愛蹶山，對市區駛三十公里个車仔去到山腳，斯毋會難。毋過，一路項成下仔雲遮日、成下仔出日頭，不時經過个雲團還會拂兜仔水下來，正係分人尷尬。薄雲，緊走緊遽，一陣陣仔在半天高飛等過，天頂該片還有一大堆等等看戲个白雪雪雲團；風，還煞猛來鬥鬧熱，咻咻滾吹往下，雲團遽手就先去遮揫東片析个山頭，留𠊎兜在石門山腳下，問強強就會捉得著个雲：「算來，愛喊𠊎兜行到哪位去正得？」
一剎時降下來个冷風摎路面還吂肯散个燒風先起勢共舞，佢兜放勢牯扭起屎窟花，扭出一個拶腹實落个細波螺皺風在大路項捩就係捩。漏仔形个風放勢牯捲，尖尖个風尾雖然分佢拉到斜斜，還係堅持愛優雅个躡等腳尾、揬著路面。思想，聯絡著細人仔時節輒輒經過个「波螺皺伯公」。哦，原來該尖尖个風尾就像係細河壩仔轉斡个所在，該層層緊捲个風，就像係一沿一沿个茶園坪。
龍潭這位，在桃園市个南片，頭過乜有當多个茶園，斡過銅鑼圈就係新竹縣吔。既然雲講東片析个山仔佢愛早早揞佢兜睡目吔，該就行去打鐵坑、在銅鑼圈斡過、跈牛欄河下，過家到新竹个鹹菜甕好哩。頭擺人講「有女莫嫁銅鑼圈，㧡水煮飯一晝邊」，毋過這下个銅鑼圈既經有利便个水道水，一間間緊種个大工廠乜闊過頭過一行行个茶園坪。鹹菜甕，就係這下个關西鎮，毋知，歇在牛欄河脣、好食竹葉青个親家舅公啊，有健無？
仙草、鹹菜、番茄(toˇ ma doˋ)，你盡中意哪項？𠊎盡合意个，係關西清爽、淨俐个空氣。這擺𫣆對龍潭斡過來，另擺做得行高速公路直直在關西交流道下，無就去到大溪該片入山、行羅馬公路、跈鳳山溪下，一路巡水庫、看樹仔、享受無麼个人摎車仔个恬靜山色，都共樣會來到這位，有新式農業、老屋伙房个清幽所在。
入夜吔，該樂線人家晒會燥个鹹菜乾啊毋記得收哩，驚怕會打著露水咧！無盡鬧熱个街路恬靜吔、人尖人个遊樂園愛散棚吔，高速公路排到淰淰个車尾燈就還𥍉就係𥍉、關西服務區个人龍乜還在該排列仔想愛買鹹菜乾爌肉便當，天頂个雲薄薄仔恬靜、雲縫个星仔犖犖仔嬌羞。夜深哩，𫣆兜都在共樣个月光下行尞。