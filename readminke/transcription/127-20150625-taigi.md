---
issue: 127
title: 喝價數
author: 陳憲國
date: 2015-06-25T00:00:00.000+08:00
topic: 生活
difficulty: 1
wikidata: Q98095483
wikidata_link: https://www.wikidata.org/wiki/Q98095483
author_wikidata_link: https://www.wikidata.org/wiki/Q98096340
author_wikidata: Q98096340
---
喝價數講著喝價數，無定著有一寡少年輩的朋友會捎無摠頭，我想喝價數應該就是華語所講的『拍賣』啦。
喝價數有幾若種，有親像以早的「喝玲瑯，賣雜細」彼種，嘛有親像魚、菜市場尾場的喝價數，大部份攏是愈喝價數愈低；閣有一種顛倒是價數愈喝愈懸，親像名畫、字帖、古物佮玉器等等，價數定定喝甲會驚死人。落尾有一種號做義賣，就是有人會提物件出來拍賣，賣的錢額就用來做公益。
進前無偌久，一个拜六早起，阮朋友阿惠叫電話予我，講有一个公益活動欲踮阮社區舉辦，看我會當參加袂。是講彼日都無啥物代誌，甲是公益性的活動，閣佇阮社區舉辦，我平常時嘛足捷咧行街頭，若無去嘛講袂得過。
到位才知影，原來是有一陣少年人，欲成立一个公益性的社團，想欲替公民社會做一寡代誌，關係著大多數人的公共利益，當然嘛是大多數共同的願望。活動的煞尾，就有人捐50本冊出來予𪜶賣，加減填做基金。一本350箍無割引。
欲結束進前，主持人喝講猶有賰一本冊想欲提來拍賣，底價就是350。拄開始就有人喝400、500，喝到600箍的時陣煞停落來。彼當陣我當佇便所裡，就佇內底喝聲700，自按呢就閣開始喝起去。喝到1000箍的時，又閣停落來。我一時想講按呢無啥好勢，閣出聲喝1100。欸！哪會又閣無人喝聲？我看毋是勢，家己疊價喝聲1200，按算欲共喝甲上2000箍。喝甲1500的時，就有人𤆬一个囡仔出來欲提冊矣，我就無閣再喝起去。雖然袂當喝到2000箍，有淡薄仔可惜，毋過嘛是感覺心適心適。
總是，社會上的公共事務，需要逐家共同來關心；為著公益的代誌，嘛著愛逐家做伙來參與，咱社會毋才會愈來愈進步，敢毋是咧？