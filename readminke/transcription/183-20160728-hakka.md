---
issue: 183
title: 黃梔仔花香
author: 彭瑞珠
language: 四縣
date: 2016-07-28T00:00:00.000+08:00
topic: 抒懷
difficulty: 2
wikidata: Q98096034
wikidata_link: https://www.wikidata.org/wiki/Q98096034
author_wikidata_link: https://www.wikidata.org/wiki/Q98096341
author_wikidata: Q98096341
---
該日朝晨，𠊎行到教室个事務桌前「哇，一桌萋萋雪白个黃梔仔花！事務桌仔分佢兜弇到淰淰、弇到塞塞。就連正繳上來个該疊聯絡簿仔頂，乜放有三蕊靚靚个黃梔仔花，文文仔摎𠊎笑等相借問。吓，係麼人想愛嚇𠊎？」吾心肝肚做心肝肚愐，面項還吂想著愛仰般表情。鼻公實在忍毋核，伏到花布前「香，還香哪，實在還香哦！」目珠眨等，享受佢三大陣香透心个香氣。
「哈！哈！哈！」一個學生仔鬼精仔个笑聲，𠊎臥頭一看，你！「係你？死該了！外掃區該頭黃梔仔花，分你拗到淨淨？」吾心肝肚匿忸聲仔，話在喉嗹著驚到問毋出來。總講，都係自家恁唊嘴，恁好(hau)講！昨晡下晝帶學生仔在圖牆脣拚掃，就緊講自家有幾中意黃梔仔花，又有幾多對黃梔仔个回想哦。這擺好空了，該頭原本在圖牆脣自在、生到比𠊎還較高大个黃梔仔，今這下，怕分這隻猴哥為著拗花搣到頭疤面疤了。想著，鳥濟个校長，等下仔火屎燦天个召見：「你看，又係若學生仔！全校三百零儕人，毋使多想，就知係佢！」想像等校長个火著，嚂聲个話語在吾頭那頂緊捩、感嘆在吾心肝肚著(diauˇ)等「會一個月了，𠊎仰還教毋會五年生个你，管好自家个手、管好你分人愁摝个心啊！」
「先生毋係講，黃梔仔花係你盡中意个花！吾屋下當多哦，吾婆講『做你摘，煞猛摘，摘去送分先生！』吾屋下个圖牆脣還當多哦，先生還愛無？天光日，𠊎再摘分你！你係第一個，𠊎會送佢禮物个先生哦！」佢唊唊滾講分明，見笑一陣一陣个趖上吾頸根、吾面頰卵。
細人仔單純个心，像該年清明過後新開个黃梔仔花，打早，佢用單純个心意摘一抔雪白送分𠊎。毋過，混雜个環境對佢就無恁單純，複雜个兄弟朋友、童年時節先生留等拌佢个凳板條、每日厥爸修(xiuˋ)佢个水管仔，該兜影響遠遠長過該季黃梔仔花開，𠊎去代課摎佢相識个兩個月。囹仔肚，怕鼻毋著今年个花香了，毋過該年黃梔仔花个雪白𠊎還當記得。總講，一蕊大雨涿綿抑係過烈个日頭晒覆个黃梔仔花，佢在轉黃跌落泥肚前，乜識單純雪白過。
