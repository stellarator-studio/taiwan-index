---
issue: 95
title: 會吵無？
author: 藍春瑞
date: 2014-11-06T00:00:00.000+08:00
topic: 懷想
difficulty: 2
wikidata: Q98095443
wikidata_link: https://www.wikidata.org/wiki/Q98095443
author_wikidata_link: https://www.wikidata.org/wiki/Q98096370
author_wikidata: Q98096370
---
阿華把電視拍開，越頭問我：「會傷大聲無？」紲落去隨閣問講：「按呢好毋？」
實在袂曉應伊，就凊彩回講：「會使矣！」話才煞，我家己目頭結倚來，頭殼內即時攏總空去，十枝指頭仔架(khuè)佇字盤頂，毋知欲按佗位閣揤起。
姑不將就共電腦徙入來後尾空地比增建的灶跤間，厝頂蓋玻璃纖維的浪板，予落袂煞的西北雨，沃甲袂輸鼎底炒塗豆按呢嗄嗄叫，若閣佮尻川後牽長聲哼哼叫的電風摻落去，應該比外口客廳的電視閣較吵，嘛加大聲濟矣。這，攏無礙著我雙手拍電腦、想代誌，顛倒心肝頭清幽、快活到無地比！平平四箍輾轉攏有聲音咧霆，懸低大細嘛無啥精差，是按怎有遐大的無仝咧？
我家己咧臆，仝款的聲音咧響，若有定著的節奏咧懸懸低低心肝袂煩，因端是出佇人的耳空鬼仔，會曉共這款聲音抾對邊仔去，予伊有閣敢若無，袂攪擾著頭殼內的心神，就親像徛踮溪仔邊，毋管偌雄的掣流聲，咱會恬恬用目睭那繩(tsîn)那欣賞爾爾，決定無人會講擋袂牢，起彼種想欲緊旋的心念。
另外，若講著聽歌、聽音樂，會予人即時快活心花總開，連我嘛會出聲喝讚。啊毋過，仝這个時陣，順紲兼做一寡佮心神思考有牽連的，譬論講寫文章、做詩句的工課，就無通遐好食睏矣，若無共遮的音樂總切予化(hua)去，隨變無路來。敢講是我狡怪閣歹鬥陣才會佮人遐無仝？我嘛毋知。抑是講所有咧做有關文字的工作者，攏有帶(tài)這款「恬靜才做有工課」的症頭咧？若甲是按呢，毋是孤孤我爾，就無啥物通驚惶著狂；閣反倒轉來講，就準講干焦我一个，嘛是「喙鬚在人留」的古怪癖爾爾，佮是非、道德攏無牽磕著。
