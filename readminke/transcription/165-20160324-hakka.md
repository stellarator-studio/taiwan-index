---
issue: 165
title: 委婉語
author: 彭瑞珠
language: 四縣
date: 2016-03-24T00:00:00.000+08:00
topic: 文史
difficulty: 2
wikidata: Q98096010
wikidata_link: https://www.wikidata.org/wiki/Q98096010
author_wikidata_link: https://www.wikidata.org/wiki/Q98096341
author_wikidata: Q98096341
---
「還絕！恁久㘔麼个好料？㘔到恁大箍，若人个豬仔樣仔。」
「啊哦！恁久食麼个好料？食到恁福相，若人个佛仔樣仔。」
平平一句話，直堵直柄、魯魯夫夫講，還係低言細語、好言好意講，聽个人會有全全無共樣个感受。委婉語，就係用溫文个詞彙代換魯夫个字眼、用吉順个詞語調換人家禁忌話語个一種修辭方式。
客家話裡背，豬舌嫲講做「豬利」、「豬利頭」就係愛避忒同蝕水、蝕本个蝕共音个舌。豬血安到「豬紅、豬旺仔」、「遮仔」無講傘（散）、四縣人用「筷（快）菜」換韭（久）菜、有兜地方雞卵會講「雞春」，都係取佢兜有較吉順个意涵。老人家係無忒了愛講「過身」，會比用「消忒」、「死忒」、「橫(vang)忒」都較有禮貌。
日常生活裡肚，𫣆係看著人家異無元氣，想愛摎人關心，會講「您哪位毋鬆爽？」係講講「你哪發病？」驚怕人家收毋著你个好意，還會眼䁯鼻閕還你「你正發冷咧！」隨話送過來个空氣都會跈等寒著。有兜人會用「納稅」來表示愛去便所排解，乜係一種委婉个表現方式，比論講，大家當當食等飯，有人忍毋核了，直腸直肚就講「𠊎來去屙屎，你做你兜盡量食，毋使留分𠊎！」該話語帶出來个畫面、風向，較餳人食个飯菜都走味淨淨了。
雖然講「無禁無忌，食百二」，食飯、排遺、生、老、病、死、苦，本旦都係盡自然个事情，毋過𫣆俚對食著、講話係曉得多一份思量、加一步思考，就做得避免異多無必要个惹杈。老古人也有講「良言一句三冬暖，惡語半句六月寒」，就算係一句盡平常个話，𫣆係曉得講到溫文得人聽，一來做得表示𫣆个氣質，二來做得增加𫣆个社交人緣。
人講「話有三頭六角，角角傷人」，話係講來毋好，可能會刺著別人乜可能會傷著自家，「委婉語」就係用來𢯭手整修話語，喊話毋好生角鬥人个化妝師。故所講，委婉語毋係語言專家專專用來寫在論文裡肚个學術理論，係𫣆平常人有用、實用个話語思量。