---
issue: 83
title: 阿本仔欲走的前後
author: 藍春瑞
date: 2014-08-14T00:00:00.000+08:00
topic: 文史
difficulty: 4
wikidata: Q98095429
wikidata_link: https://www.wikidata.org/wiki/Q98095429
---
大東亞戰爭的尾溜彼兩、三冬，官廳禁止買賣黃金閣叫人袂使偷藏，愛總交交出來，政府干焦出一張字紙予你做證明，意思是後過日本若戰贏的時，會連本帶利還你，是講這塊空殼餅到今猶無人兌現過，實在誠僥倖。毋但按呢，物資愈來愈乏(ha̍t)的時陣，逐項物件齊用配給的，有一本購買證的簿仔，隨人紮佇身軀現買現寫，行佇街仔路，警察大人看著你捾佇手裡的米、肉、油、鹽、糖……即時叫你反(píng)簿仔出來對，若有重耽抑是無合的，你就悽慘矣，就知影彼陣物資的管制有偌嚴。講罔講，定定用會著的物件，嘛是有人冒險咧做烏市的生理，總是有錢就買會著。較鬧熱的街市仔，干焦會使用火炭煮食，照配給分予百姓來用，是因為燃柴佮塗炭有烏煙，會予美國的B-29認著所在的緣故。
山頂人做幾分田、會使割偌濟粟，著去庄役場申告，扣掉厝內幾丁幾口的食糧了後，照公定的價數攏總交予官廳，拄著歹年冬嘛會使減交寡，有賰淡薄仔米，就緊貯入去油罈，藏踮塗墼壁內底，一油罈囥兩斗，極加四油罈八斗爾。
拄才宣告無條件投降無偌久，佇基隆等船欲轉去的阿本仔，頭起先有共𪜶紮袂去的布料、衫仔褲，排出來路邊喝俗價，毋過定定予臺灣人共搶的緣故，無幾个敢公開排出來喝賣，姑不將就卸俗價賣予熟似人較無代誌。無論查埔、查某𪜶所穿的iu-khah-tah，大軀閣闊，攏用針擢的，好拆閣緊摺，若用狹方兩尺闊的布幅來算，一領拄好一匹布，不止仔有路用。
上譀的是規街仔路鬧熱滾滾，攏咧賣往過烏市買袂著的管制品，濟甲會驚人。所有的日本人嘛即時變一个款樣，乖甲若蝦仔咧，親像揜尾仔狗按呢，予臺灣人共凌治、蹧躂，看著實在誠無捨施，拍甲覆佇塗跤爬的、行佇街仔路hőng搶的代誌，不時都攏有，就準去拄著，嘛無人講按怎，真正是天地顛倒反，抑若徛踮路邊共日本人呸喙瀾、詈控，猶算是上古意的齣頭，就知影冤仇帶有偌深，真正想袂曉，人的心肝盍會變甲遐爾緊咧。