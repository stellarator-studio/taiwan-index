---
issue: 163
title: 寫大字
author: 吳秀梅
language: 南四縣
date: 2016-03-10T00:00:00.000+08:00
topic: 抒懷
difficulty: 1
wikidata: Q98096007
wikidata_link: https://www.wikidata.org/wiki/Q98096007
author_wikidata_link: https://www.wikidata.org/wiki/Q98096267
author_wikidata: Q98096267
---
細姑丈係民國三十八年跈國民政府來臺灣个阿兵哥，退伍過後就轉做教書个先生。佢係安徽人，講話有盡重个外省腔，毋知厥學生仔聽得識佢講个話無？𠊎斯聽無麼識，故所𠊎盡驚伸𠊎一個人聽佢講話，驚𠊎聽差吔，會應毋著話。𠊎最記得細姑丈盡好教𠊎等這兜細人仔寫大字。
每擺尞熱恁久長个時間，𠊎等姊妹就像去環遊世界樣仔，到親戚屋下這歇幾日仔、該歇幾日仔，就恁仔拖過長長兩個月个暑假。到細姑媽(oˊ ba)屋下時節，細姑丈毋會分𠊎等騎腳踏車野上野下，也毋會分𠊎等去細圳溝釣𧊅仔，淨會喚𠊎等看書，無就寫大字。
其實到𠊎讀小學時節，市面上早就有賣歸罐仔个墨水，毋過，細姑丈愛𠊎自家擂墨。細姑丈个墨條項有刻一條金龍，擂核一截該尾毋見核吔；墨臺應該也蓋有歷史，既經凹(auˊ)一個窟吔。𠊎拿等墨條，對墨池撥(badˋ)一息水到墨臺，定定仔擂，定定仔擂，墨條愛拿直直，做毋得擂忒遽，將水擂啊變成醹醹个墨汁。
細姑丈个棉紙一大疊，係長長大大張，無畫格仔，佢又教𠊎愛自家拗格仔線。佢講，字畫愛留天同地，天高地寬，故所天又愛比地留過闊息兜。留好吔天地，中間對拗再對拗，摺出一條一條个線來。
細姑丈个毛筆係寫大楷用个，寫起來正式係「寫大字」。細姑丈會揢等𠊎个手，一筆一畫教𠊎練習「永字八法」，點、橫、直、勾、挑、撇、捺，寫到鰲梨竵瓜佢也毋會譴，𠊎聽毋識佢个外省腔，淨知啊照等像畫符誥。佢盡有耐心一遍又一遍教𠊎寫，就恁仔過吔一下晝。
前幾年仔書法教育差一息廢核，國小學生仔毋使寫大字，實在蓋無採！𠊎永遠記得還細時節，細姑丈教𠊎寫大字，擂墨、拗紙，係何等文雅个動作！細人仔心性活跳，寫大字做得訓練細人仔恬靜，專心做好一件事情，希望這下又開始重視還來得掣。