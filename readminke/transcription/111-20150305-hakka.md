---
issue: 111
title: 阿媽个燻油
author: 李秉璋
language: 詔安
date: 2015-03-05T00:00:00.000+08:00
topic: 懷想
difficulty: 3
wikidata: Q98095940
wikidata_link: https://www.wikidata.org/wiki/Q98095940
author_wikidata_link: https://www.wikidata.org/wiki/Q98096269
author_wikidata: Q98096269
---
在做細子个時務，序大人攏去田做事，𠊎即得阿媽渡。暗夜時嘛和阿公阿媽作垺睡。䀴著阿媽个櫃頭攏囥著一罐細細罐，用紙塞在罐仔空个油罐。實在得𠊎真想討知這到底係麼个物件？逐日晨早會䀴著阿媽起來梳頭那毛，著面梳，著面用手指頭抹遐罐油拁頭那毛抹抹个。抺油了後，阿媽个頭那毛即變做金金兼烏烏。做細子个𠊎即真好奇，提油起來鼻鼻个，感覺香香，有一款特別个香味。
寒天時，阿媽會用大鑊燶燒水，用桶仔擐到頭前坪，漕落大腳盆內底，提好佢个梳和面帕，在日頭光下洗頭。阿媽个頭那毛全然个長，長到腰，毋知留有幾多年啊。在寒天个時，阿媽即真享受有日頭花个時務，慢慢拁佢个頭那毛洗得佢淨淨。好了後，用遐支跈佢多年个梳，拁頭那毛款款梳得佢好勢。擱拁遐罐燻油抹在頭那毛面上，得日頭和風拁頭那毛吹燥。
阿媽遐罐燻油用途嘛真多，細子食肚膨風，用一兜抹在腹臍。得火熝著，嘛攔緊走入去房間，提櫃頭遐罐燻油抹抹个。阿媽雖然儉儉用，毋過總會用了。有一日䀴阿媽對眠床下拖一塊樟樹頭出來，用刀嫲拁佢破做一條一條細細支个樵枝。擱來提來早即準備好勢个瓷罐和鐵罐，拁樵枝一支支囥在鐵罐內底排好，擱來用一垤打好空个鐵片囥在瓷罐和鐵罐个中央，拁兩個罐口對口合起來，用一兜溼泥對接縫封起來。拁瓷罐埋在泥下，剩鐵罐留在面上。提一拿禾稈起火頭，火著了後，用斜箕抔一兜粗糠潑在火面上，得佢慢慢子著，一緣一緣潑起去，火愛顧四點外鐘。落後即囥到韶日天光，等到火么去，正用鉛筆拁火牙撥開，款款拁罐耬起來。這即係阿媽用心燻个燻油。
恁多年過去啊，𠊎嘛真久毋識擱䀴著燻油啊。對老輩來講，燻油即係普通時頭好个保養品兼臨時好用个藥，跈佢人一世人。到今有時務，𠊎若像有鼻著遐香香个香味，想著成過阿媽做个燻油！想著成過阿媽在燻燻油，𠊎跍在邊䀴个時。