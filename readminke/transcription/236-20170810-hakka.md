---
issue: 236
title: 竹頭下
author: 李秉璋
language: 詔安
date: 2017-08-10T00:00:00.000+08:00
topic: 抒懷
difficulty: 2
wikidata: Q98096105
wikidata_link: https://www.wikidata.org/wiki/Q98096105
author_wikidata_link: https://www.wikidata.org/wiki/Q98096269
author_wikidata: Q98096269
---
這幾下日新聞直直播，溫度一直擎高，外頭不時三十三、三十四度，甚至擱較高。電力毋罅，當晝一點到三點政府機關毋會用開冷氣，得真多人心情無好。地球暖化，天氣變到過頭熱、過頭寒，得人硬討毋會生活。想起四十外年前个莊下。熱天係熱天，熱罔熱嘛毋會恁熱。田頭田尾滿仔位攏種觀音竹和麻黃，䀴過去係一片青溜溜个大地。作穡歇睏時有樹下好歇涼，透當晝睡在竹頭下个石鉼面上，猶有一臨一臨个風吹來，得你睡到毋知好起來。
老儕人講，子弟若討出文筆，廳下頭前个坪尾愛種一蕪竹。所以真多人个屋下頭前後背攏有種竹。有麻竹、長枝、綠竹、烏目、觀音竹這兜，毋過頭多个係竻竹。成過人打赤腳，腳底不時會得竹竻揰著，好佳載腳底太賁咧，無麼个要緊。種竻竹會用提來起竹笐屋，會用提來做竹籃，會用提來做樵燸，好燒火擱猛。清朝時代，特別種竻竹防土匪。竻竹丁，歸蕪生到密密，土匪若打來莊頭，一下子無法度打入來，得莊底个人有較多時間來對付佢人。
成過若討拁阿媽討錢參加學校辦出去尞个活動，頭輒聽著係「去竹頭下等」，意思即係講這定著討無个。「去竹頭下等」即係遐個年代頭輒聽著个一句事。代表著時代个無奈，代表著散赤个年代。毋過，若討聽一兜屋邊隔壁个消息，哪儕个阿女嫁了好無，哪個少年做麼个事業，這站種麼个款个菜好，攏會用去竹頭下聽。遐逐日當晝攏坐淰淰歸大陣个老儕、大人、細子。大家在遐歇涼，尤其係兩排竹中央，風即對遐灌入來，拁熱天个燒氣吹淨淨。老儕講老儕个，細子賞細子个齣頭，像賞尪仔標、扚珠仔、射樹乳這兜，全然鬧熱。
時代轉變，這滿真罕有人擱在燸樵，嫌費氣、嫌鎮位，一蕪一蕪毀莫去，田嘛毋使風圍，田頭田尾个樹和竹嘛做一下裁淨淨，䀴過去係光光光个田洋，做事熱到走無路好藏。老儕嘛老个老，轉去个轉去，無竹嘛無人啊。過去个情景單單存在隨人个心肝底。