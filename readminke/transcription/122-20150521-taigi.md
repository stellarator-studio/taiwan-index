---
issue: 122
title: 山豬湖看火金蛄
author: 藍春瑞
date: 2015-05-21T00:00:00.000+08:00
topic: 景點
difficulty: 2
wikidata: Q98095476
wikidata_link: https://www.wikidata.org/wiki/Q98095476
author_wikidata_link: https://www.wikidata.org/wiki/Q98096370
author_wikidata: Q98096370
---
阿青講欲去華山的山豬湖看火金蛄，順紲翕幾張仔相做紀念。上車差不多5分鐘就駛到往過誠鬧熱的咖啡小街，這陣顛倒恬喌喌無幾隻貓仔咧出入，予人想攏無。現此時橫佇面頭前的三叉路口無啥物路標，3个人煞臆無佗一條才是著的，規氣落車行倚去路邊的導覽圖遐，提手電仔按頭繩(tsîn)到尾，干干仔摸無彼个所在，邊仔閣無人通問，就凊彩選一條𬦰崎的路來跋看覓咧。過都無1分鐘，拄好碰著一對翁仔某共阮報路，真正翻頭閣駛差不多5分鐘爾，就看著倚山的路邊拋誠濟車。大人佮囡仔咧講話的聲誠霆，爍來爍去的手電仔對路口一直湠到山頭，櫳櫳的人影嘛綴幌前幌後的火光咧爍無歇，遮決定是山豬湖，無毋著。
塗跤的路面拍紅毛塗，綴山勢咧踅來踅去不止仔崎，雙爿攏種茶佮檳榔的較大面，佇青仔欉長閬送的烏影下跤，足濟勻勻仔咧飛懸飛低的火金蛄金一下、爍一下，規山坪鬧熱滾滾。𬦰到一搭轉彎塌低的林跤，敢是較暗的緣故，濟甲親像暝時咧𥍉目睭的天星，著是爍甲遐爾仔顯目，較加嘛圍誠濟歡喜甲比讚、喝媠的人。𪜶攏提手機仔、相機閣有𫞼三跤馬咧翕相的，毋過猶有幾簇仔人嗤舞嗤呲咧講取景、快門、『曝光』的撇步。有攢三跤馬的阿青講，佇暗眠摸的所在翕火金蛄，上無愛『曝光』1分鐘才會媠。聽候伊翕煞，翻倒轉去相機內面揣檔案，內底干焦1張會看得，看這款範勢，若無兩步七仔，正經舞無路來。
閣𬦰起去較懸的山路，看會著山跤規簇光焱焱的民家厝、相連紲的路燈，白、黃、青、紅的夜景袂輸會放劍光的真珠、寶石，媠佮無想欲徙跤，毋過火金蛄就較少矣。阿青講傷光的所在對火金蛄來講是『光害』，烏烏暗暗才是𪜶佮意的。
落山的時陣，有2、3个好玄的囡仔跍踮路中央，共火金蛄捧佇手心牚起牚落，講欲順紲紮轉去，猶有袋入去白衫的橐袋仔爍一下爍一下，袂輸佇胸前牽一葩青色的『ne-hóng』按呢。好得𪜶的家長攏有出來擋，順紲教示一寡自然生態保護的基本原則予𪜶知，連阮嘛聽甲耳仔匼匼匼，無想欲轉去。
