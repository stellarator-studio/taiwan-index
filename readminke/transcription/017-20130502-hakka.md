---
issue: 17
title: 一糰甜糯飯
author: 彭瑞珠
language: 四縣
date: 2013-05-02T00:00:00.000+08:00
topic: 懷想
difficulty: 2
wikidata: Q98095817
wikidata_link: https://www.wikidata.org/wiki/Q98095817
---
五月天公，吂大熱、乜毋會寒了。民國62年，該日天時罔罔仔靚──燥爽燥爽、燒暖燒暖。小學一年生个𠊎，當晝頭放學，同逐日共樣，尋一粒平平、實疊實疊、毋會得人惱个細石牯仔，踢一路轉。
𠊎摎石頭共下搞一路轉，無講話。會到屋門前，遠遠就影著頓仔脣企等一個男仔人──水灰色个長褲、白淨个短袖仔、瘦瘦仔、四十零歲樣仔、驚見笑个阿伯。一看著𠊎，佢就略略仔、頭犁犁仔囥到雜貨店个大頓仔背，𠊎乜跋起腳就閃入店項。
「媽！有一隻阿伯企在頓仔背！」
𠊎細細聲仔講，吾媽恬恬仔行到門前、略略仔探頭出去看，就行入電視間仔渟一杯燒茶出去，拜託該阿伯等一下仔。遽遽就入灶下暖菜，添一碗公燒燒个飯、菜挾到飯面、擺到靚靚正兜出去。佢兩儕，一儕講無愛入店項，愛去哪位个樣仔；一儕就頭勾勾仔，看佢行對哪位去，過喊𠊎掌店，煞煞就入灶下燜糯飯。
「媽！做麼个燜甜糯飯？𠊎愛鹹个！」
「戇嫲，就知食！甜糯飯正放得啊，放加一餐得，就做得少摎人討一餐。斯異無奈何，正會同人分哦……。唉！麼人愛做乞食？！」
該一大糰甜糯飯，𠊎兜去伯公下分該阿伯食，香到害𠊎口涎水嘬了嘬，吾媽一息就無留分𠊎食；佢講𫣆个灶下便便，愛食就有。騙人！佢做生理盡無閒，明明就愛日仔盡靚，正有放有大大粒个納豆、紅豆仔、食潤个冬瓜糖、紅棗个甜糯飯，好食。
毋過，對佢兜行過盡多無奈何、衰過到「腳膝頭就會出目汁」个頭擺苦過來个人來講，𠊎俚十分幸福了，有鞋好著、有書好讀。好得，幾年仔過，莊下乜有當多工廠，大家煞猛做就有飯食了。一糰知人苦个甜糯飯，𠊎永久記在心。