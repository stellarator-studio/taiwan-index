---
issue: 154
title: 三歲囡仔學臺語
author: 邱文錫
date: 2015-12-31T00:00:00.000+08:00
topic: 懷想
difficulty: 1
wikidata: Q98095516
wikidata_link: https://www.wikidata.org/wiki/Q98095516
author_wikidata_link: https://www.wikidata.org/wiki/Q98096294
author_wikidata: Q98096294
---
阮姊仔的徛家佮我相隔壁(sio-keh-piah)，現時是𤆬查某囡仔嬰的外孫過日，這个三歲囡仔算來就是我的外甥孫女。
有一工，我招伊來厝裡，予伊看『宮崎駿』的臺語「卡通」──龍貓。為著欲予伊坐會牢，我就請伊食枝仔冰。伊喙那振動那綴佇「卡通」囡仔的話尾咧學話。欸，伊欲佮人學話講臺語，嗯，真好，我佮意。
翻轉禮拜，我猶原招伊來，猶原是龍貓佮枝仔冰。這擺劇情看較有，學的話嘛較濟。就按呢，一禮拜一擺，我款待伊龍貓佮無仝款口味的枝仔冰。相連紲幾若個月，伊的臺語進步誠緊，嘛有真濟心適的代誌發生。
第一个予我想袂到的是，伊上蓋愛看「卡通」片頭，伊會綴片頭音樂搖身軀。「卡通」動物出來的時，伊會即時喝出蜘蛛、蟧蜈(lâ-giâ)、曲痀蟲(khiau-ku-thâng)、蛤仔、草蜢仔等等，佮我咧限時搶答，搶甲笑哈哈，鬧熱滾滾。按呢，伊就認捌幾若種動物的臺語名。
「卡通」內底，兩个查某囡仔是主角。十歲的叫做阿月仔，雞卵身，鴨卵面，是十足的媠姑娘仔；三歲的叫做阿美，肉餅面(bah-piánn-bīn)，闊喙，天真古錐。我照年歲推排(tshui-pâi)，就共伊嘛叫做阿美。毋過伊有意見。有一工，伊覆倚(phak-uá)我耳空邊講：「我是阿月仔，毋是阿美。」喔！原來伊是五个囡仔伴內底上細漢的，真欣羨大兄大姊，苦袂當較緊大漢，想欲佇「卡通」內底做大姊。
枝仔冰配「卡通」的款待十外擺了後，伊漸漸對熟老老(si̍k-láu-láu)的「卡通」無趣味矣，毋過枝仔冰猶是真唌人(siânn--lâng)。伊會佇枝仔冰食完了後，講伊喙焦欲轉去啉滾水，就按呢一去不回頭。
茈瓜無瓤(tsínn kue bô nn̂g)，茈囝無腹腸(tsínn kiánn bô pak-tn̂g)，看伊天真歡喜咧學臺語，肯開喙講臺語，叫舅公的聲頭(siann-thâu)響亮閣親切，實在予我滿心的歡喜。
