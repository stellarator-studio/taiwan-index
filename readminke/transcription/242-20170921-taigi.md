---
issue: 242
title: 切膚之愛
author: 邱文錫
date: 2017-09-21T00:00:00.000+08:00
topic: 生活
difficulty: 2
wikidata: Q98095644
wikidata_link: https://www.wikidata.org/wiki/Q98095644
author_wikidata_link: https://www.wikidata.org/wiki/Q98096294
author_wikidata: Q98096294
---
十九世紀的英國，派傳教士到逐所在行醫傳教，宣揚現代文明，咱臺灣嘛有受著𪜶真大、真好的影響。
1895年，醫科畢業生蘭大衛先生，來到臺灣的彰化行醫宣教，因為西醫比漢醫較進步，𪜶閣有基督徒疼惜艱苦人的心胸，真緊就受著彰化人的尊敬，後來煞有「南門媽祖宮，西門蘭醫生」的名言傳出來，予伊佮媽祖平坐徛，可見伊是偌爾仔受人敬重的。
1912年，蘭醫生佮宣教師連瑪玉結婚。結婚了後，先生娘連瑪玉就開始學護理工課，管理醫生館的內外。佇1928年，一个十三歲的囡仔周金耀，因為腿頭的膿袂收束，愛接受「皮膚移植」的手術，先生娘就自願奉獻，將家己的皮膚徙栽去這个囡仔的空喙頂，將「切膚之疼」化做「切膚之愛」。這款的高貴情操(tsîng-tshò)，是毋是來到佛陀「割肉飼鷹」的境界咧？
𪜶翁仔某1936年退休，佇彰化行醫四十一年，將事工佮榮耀留踮臺灣，轉去英國，用英國政府的退休金過簡單的生活。蘭醫生佇1957年過身，醫生娘佇1984年過身，攏是老長壽。蘭醫生行醫宣教的事工，攏予𪜶後生蘭大弼，佮新婦高仁愛承續落來。
觀看𪜶翁仔某的一生，攏是奉獻佇臺灣，予臺灣會當早日行入現代。除了蘭醫生的行醫濟世，醫生媽嘛獻出「切膚之愛」，閣留三本冊落來，記錄臺灣的種種代誌，予咱會當了解百年來臺灣人的生活沓滴，仝款是予人欽敬。
頂日仔去看蔡瑞月舞蹈社演出的現代劇──切膚之愛，戲內講臺語的攏是好人，予我看著心涼脾土開。閣較歡喜的是𪜶後生欲過氣進前的一句話，嘛是臺語：「愛疼惜艱苦人。」我想，伊若活到今仔日，應該會是「愛疼惜艱苦的臺語人」。