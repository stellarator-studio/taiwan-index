---
issue: 200
title: 日出阿里山
author: 徐姿華
language: 大埔
date: 2016-11-24T00:00:00.000+08:00
topic: 懷想
difficulty: 2
wikidata: Q98096057
wikidata_link: https://www.wikidata.org/wiki/Q98096057
author_wikidata_link: https://www.wikidata.org/wiki/Q98096312
author_wikidata: Q98096312
---
記得第一擺去阿里山既經係十外外年前个事咧！該當時還當後生，同共下讀大學个同學，為著愛看盡有名个阿里山日出，三光半夜對臺中騎奧多拜，一路戰上阿里山，對鬧熱个臺中市騎到恬靜个嘉義，斡入山區，人家越來越少，路項也無麼个車上下，隨核山勢越來越高，感覺著越來越冷，騎五六點鐘久个奧多拜，正到阿里山个收費亭。車一停落來，正試著兩隻手捉捍多路捉去又麻又痠軟，屎朏也疾去硬硬坐車凳無核，兩蕊目珠吹風吹去紅紅紅，鼻水緊流，歸身寒去激激顫，毋過心肝頭感覺著已燒暖，因致世界有名个景色，跈核斯看得著咧！
無想著，無恁該喢，吾等買無火車票，火車票早早都分先到个人客買撇咧，恁遠个路頭都飆到位咧，哪使得空手倒轉去？吾等後生人毋認輸，六個細阿妹講好愛用行个，跋上祝山去看日出。
對阿里山火車頭脣个山路行往上，吾等手牽手，一開始還有講有笑，毋過，歸片山林暗摸胥疏，正經摸鼻公都毋著，連恁遠、恁遠一支个路燈，看來也特別孤栖，路脣烏烏个樹影像伸長手个妖怪，比人過較高个草埔，像隨時會有麼个跳出來，當得人畏。吾等越行越驚，逐儕頭沉沉緊行，心肝肚緊念阿彌陀佛、觀音娘、媽祖婆，腳步越行越遽，路項做下都係細石卵，腳另落去，斯會矻矻叩叩響，行越拚斯越大聲，當像係有人在後背緊逐，吾等驚去半行半走，十一月个天時，逐儕走去鼻鼻噗噗、大汗披身。毋知行有幾久，遠遠看著祝山火車頭光華華个電火，吾等歡喜都跳起來，心肝頭正安定落來。
五點外，吾等同當多遊客共下尖在祝山个平臺等日出，烏烏个天慢慢轉做淡青色還帶有白含白含，烏烏个山崠頂也車核一條金金个布脣十分打眼，大家目金金看緊山崠頂，驚怕一敨氣、一𥍉目，斯無看著日出个美景。天色緊變，原旦白含白含个天變做淺淺个青還摻核淰黃、粉紅、粉茄色，有幾蕊細細柑黃色个雲浮在天頂，一條絲帶樣个白色濛紗圍在山前；六點三十分，天色緊來緊光，慢慢一屑金色探出山崠頂，天頂个雲變做金色、該條山个圍巾也染著金粉，遠遠山凹个雲海也對白色變做柑黃色，山背个金色先一屑、一角、半粒、歸粒，一𥍉目个時間日頭斯跳出山背，千條萬條金色光線一下斯射出來，天光咧！山林醒咧！坑水也醒咧！金金个日頭光輝照大地，靚靚个一日開始咧！
𠊎同好朋友做下歡喜都奈毋得，昨暗晡在暗暗夜色肚趕路个辛苦同青驚，也分日出个光輝照去打毋見咧！第一擺，對日出有恁深个感動同想望。
恁多年過撇咧，該當時个細阿妹做下都變做細人个阿姆，毋過，𠊎還記得該日日頭跳出山背時个光輝，還記得後生時日出阿里山个感動。