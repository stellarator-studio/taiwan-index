---
issue: 89
title: 聽臺灣百姓个心聲
author: 李秉璋
language: 詔安
date: 2014-09-25T00:00:00.000+08:00
topic: 文史
difficulty: 1
wikidata: Q98095912
wikidata_link: https://www.wikidata.org/wiki/Q98095912
---
清朝个時，祖先過來臺灣「心肝結歸圝」，這即係現時臺灣百姓个心情。成過臺灣創造出「臺灣經濟奇蹟」，感覺真驕傲，不過嘛付出真大个代價。現時个臺灣，食个物件摻塑化劑，毒(teu)臺灣百姓三十外年，得百姓心驚膽跳。舊年又有棉籽油个假油事件，現時更加有汁油事件，禍害歸臺灣百姓、歹名聲透國際。這到底愛臺灣百姓愛仰子食正好？
普通事講「食飯皇帝大」、「民以食為天」，成過个人見面相借問个第一句事係「食飽吂？」，現時食飽無問題，毋過嗄變做食了真毋會安心。逐日个新聞擱在報又有一兜物件有用汁油，䀴到百姓心肝底問，到底哪兜物件正會用安心來食？嘛想討問，這幾時正毋會擱發生。
另外高雄个氣爆，犧牲三十外個人个生命，三百外人著傷，百姓嘛真想討問，哪條路係會得人安心行个，哪個所在係得人蹛了會用安心个。到底泥下猶埋幾多毋知个管路。嘛莫講環保做幾好堵幾好，會用頭科學个方法處理豬屎尿、管理幾嚴擱幾嚴，若按仰子真多水溝會變做烏汁汁。
講到底這即係生意人个貪，公務人員个懶，法官个容，今日臺灣正會出恁多事。雖然講㓾頭生理有人做，了錢生理無人做。毋過，法官若對這兜無天良个生理人重罰，得佢人無法度擱東山再起，拁佢人關到頭那毛和嘴鬚攏變白，無法度享受遐兜無良心錢。按佢人即較毋敢烏白來，做這兜無天良个事。對失職个公務人員嘛愛照考績法和法律得佢人得著該有个處罰，千萬毋會用重重擎起，輕輕放落來，做得人䀴，過後又像船過水無痕無事。其實百姓愛个真簡單，即係食會安心，蹛會起，行路會安全，社會有公平、正義，大家有機會出頭天。