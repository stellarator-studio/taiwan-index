---
issue: 75
title: 無翼的胡蠅
author: 藍春瑞
date: 2014-06-19T00:00:00.000+08:00
topic: 懷想
difficulty: 3
wikidata: Q98095419
wikidata_link: https://www.wikidata.org/wiki/Q98095419
---
颺颺飛的胡蠅，有鼻著餅幼仔的芳味，穩心仔共伊的四肢後跤展開開，歇落來桌頂，想欲舐一下較有咧，另外閣有一雙夯懸懸的前腿，相叉佇半空中刮(kueh)來刮去，誠成撆手䘼欲做工課的款勢。暴暴吐吐的二蕊烏仁，正爿、倒爿顫一下顫一下是咧想講欲對佗一角勢，落喙去齧上蓋合，頓蹬2、3秒爾，就伸前腿去踏彼塊細甲強欲看袂著的餅幼仔，順紲向(ànn)落來用喙舐，氣味應該是袂䆀。
我目睭皮攏無𥍉，正手勻勻仔倚去伊的尻川後，差不多20公分遠的所在停睏落來，相(siòng)千千雄雄出一下脆力，對桌面2、3公分懸的所在「咻」一下共掃過去，手蹄仔有捎著軟軟的物件，拄好挾佇指頭仔縫，心肝頭暢一下，對喙喝聲講：「掠著矣！」
共手蹄仔徙來胸前，聊聊仔擘開一縫仔，有䀐著伊的身軀，毋過驚伊的腹肚予我捏(tēnn)一下泏(tsuh)膏，伸另外彼手的指頭仔尾溜好禮仔拈出來，閣輕輕仔𫟂(hân)著，翼股踅予走出來外口勢，毋敢出傷大力，才閣用正手的指甲尾，親像線穿針鼻遐爾仔細膩的手路，共薄縭絲的翼股隨片仔掣掉去，才遛手予伊跳落來桌頂，即時有一種「袂飛矣honnh，看你偌𠢕！」的歡喜暗爽佇心肝頭。對掠著、掣翼到放落來桌頂，頭尾都無10秒，紲落去，踮桌頂跳懸跳低嘛是5秒爾，就栽落去塗跤兜，無看著伊的身影。
論真來講，胡蠅的跤比頭毛絲較幼，顛倒有才調踮桌頂嚓嚓趒，躘(liòng)不止仔懸，定著是誠勇的款，毋過這陣的伊，足成掠狂的潑猴，氣怫怫閣變無路來，雖罔無隨伸跤出手共伊挼死，總是按呢共人凌治，正經有淡薄仔夭壽骨。
慼胡蠅、蠓仔的人毋是我爾，100个人有99个會出手共趕、共拍，逐工死到誠歹看的胡蠅、蠓仔，對台灣頭算到台灣尾，應該是一大拖才著，講起來我猶算有一絲仔天良。