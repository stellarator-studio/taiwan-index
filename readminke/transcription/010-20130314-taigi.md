---
issue: 10
title: 同窗
author: 王秀容
date: 2013-03-14T00:00:00.000+08:00
topic: 懷想
difficulty: 1
wikidata: Q98095341
wikidata_link: https://www.wikidata.org/wiki/Q98095341
author_wikidata_link: https://www.wikidata.org/wiki/Q98096261
author_wikidata: Q98096261
---
「你攏無變！」「你嘛無變！」「有啦，生兩个矣，變較闊。」「哈！我嘛有啦！變較媠。」欲二十外冬無看著的高中同窗的，和我三个，你一句，我一句。開始滾耍笑了後，時間若像飛轉(tńg)去阮高中的時，同窗讀冊，做伙講趣味。
時間咧變，朋友的感情無變。這二十外冬來，毋是無去想著𪜶，只是想著的時，攏是一工無閒了，欲睏的半瞑，定定是孤一人坐佇窗邊寫日記思念𪜶。阮三个，一个留佇下港拍拚，一个獨身走國內國外，一个嫁雞綴雞飛、嫁狗綴狗走，對下港離鄉來到臺北城。以前無利便的高鐵，見面比登天較難，有高鐵了後嘛揣無逐家攏有閒的好時機。就按呢，一工過一工、一瞑過一瞑，三个好朋友，三撨四撨，撨二十外冬才會當見一面，閣毋敢耍傷久，干焦耍拜六、禮拜兩工。無煩無惱的青春少女，早就變做為家庭、為囝兒的老母。講到遮，恁應該就知，阮毋是無時間，實在是這二十外冬來，逐家無法度放囝放翁，逐家攏咧等囡仔大漢。
阮三个對中晝一見面喙閣毋捌停過，暗時去蹛佇新北投山頂的大飯店，到飯店閣共窗仔開開那講(káng)那看淡水河邊、那看城市的燈光閃閃爍爍，講未來、講過去，講甲半瞑。隔轉工，阮過淡水去三芝，雨綿綿，看著櫻花開滿枝，食中晝飽，去石門，揣一間倚海邊的店啉咖啡。阮佇店內揣一位向(ǹg)海的窗仔邊，昨暗阮三个人佇窗邊看城市的閃爍，今仔日阮看波浪拍上海墘。天地遮闊，有緣同窗，有緣相逢，佇通透的窗邊，鼻苦味仔苦味的咖啡，心內煞感覺芳甜仔芳甜。