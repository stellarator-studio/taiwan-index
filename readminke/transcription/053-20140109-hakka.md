---
issue: 53
title: 客語能力認證考試
author: 李秉璋
language: 詔安
date: 2014-01-09T00:00:00.000+08:00
topic: 懷想
difficulty: 1
wikidata: Q98095865
wikidata_link: https://www.wikidata.org/wiki/Q98095865
---
102年頭尾回个客語能力認證考試考了。今年个客語能力認證有真大个無共款。起頭係對讀幼稚園个細子辦个第二回「幼幼客語闖通關」，用圖得細子認出遐係麼个物件，抑係麼个人、麼个款个色地、討去哪位尞、坐麼个款个車。擱來得這兜細子用比、用講个來回答。用這兜普通時會用著个事，教這兜細子，考法實在真活，會用考出細子个現場反應。教細子講生活个事，隨學隨用會著，係活个，毋係死背。所以「幼幼客語闖通關」个考法，實在係想了真好勢。
另外今年个初級認證有真大个改變。係拁題目先做好題庫，進前錄音錄便。討考个時，用電腦抽題目。直接在電腦面上回答，毋使出題个先生擱入圍出題，係真大無共款。毋過無定著係第一回辦，真多人毋會適應，考了嗄無幾好。落尾想想，用電腦考試，𫣆人即無法度像用紙本寫个返轉頭去䀴題目，抑係加一兜時間去想，愛隨回答。一兜反應較慢个人即無法度考好。
接落來係12月29日頭尾場个能力認證──「102年度客語能力認證中級暨中高級考試」，聽考出來个考生講，一年比一年難。大家即笑笑在講，因為頭年辦無經驗，毋知題目愛出幾深，驚過頭難，考倒大家。擱來有經驗啊，嘛知大家程度，所以對成過毋罅个部分補過來，成過想無著、考無著个攏提出來考。嘛證明大家這幾下年來客事个能力有真大个進步。
尤其有一兜先生為著鼓勵學生來學客事，下真重本。若通過認證即有獎金。實在得人真感心。特別係這兜教客事个鄉土語言先生，佢人普通時毋單單係教書定。猶愛訓練學生參加客事朗讀、演講比賽。甚至係唱歌、做戲、弄布袋戲，會用講係功夫盡展。學生參加客事能力認證，毋單單係考學生，嘛係印證先生普通時个認真和打拚、用心。希望𫣆人大家學客事會用自小、自屋下底來學，拁自家个母語一直傳承落去。