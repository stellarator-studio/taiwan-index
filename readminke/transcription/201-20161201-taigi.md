---
issue: 201
title: 保存佮展現傳統宮廟的媠
author: 邱文錫
date: 2016-12-01T00:00:00.000+08:00
topic: 懷想
difficulty: 1
wikidata: Q98095579
wikidata_link: https://www.wikidata.org/wiki/Q98095579
author_wikidata_link: https://www.wikidata.org/wiki/Q98096294
author_wikidata: Q98096294
---
十外年前，新港奉天宮欲翻新廟，聽講是欲翻新如舊，就是欲用傳統的材料佮工藝，保存傳統的原貌，這予我非常期待。
翻廟了後，我有去參觀。有影是翻新如舊，保持舊廟的風貌，我看著戇番扛廟角的廟尪，色彩加真鮮沢(tshinn-tshioh)；看著古畫、對聯佮詩作(si-tsok)嘛攏重修、重描(tîng-biô)過，圖畫、文字加真清楚，重新展現原貌。我咧想，彼時的建物、雕刻、剪黏(tsián-liâm)、對聯佮詩畫等，攏是上好、上媠的狀態，應該共翕相出版，介紹的歷史典故佮藝術文化的成就。就翻頭揣廟裡的管理員，希望有製作精美，內容豐富，價錢無講蓋俗的精裝冊，通好買轉來寬寬仔欣賞，可惜無這款精裝冊，干焦有免費的印刷品。
幾年後，我閣再去參觀。建物、雕刻、剪黏無變，毋過對聯佮詩畫已經有落漆落色(lak-tshat lak-sik)，我所掛慮的漸漸出現，實在是無彩。了後，我閣問幾若間有名、有歷史的廟寺，嘛攏無精裝冊通好買。我就搣(me)鹽豉心肝，死心啦！
今年，一間宮廟欲出『DVD』，介紹最近翻廟後的廟殿文物。文案是華語，毋過指定用閩南語配音，這个翻譯的工課就來到我的手頭。我看文案真有內涵，驚翻了走精去，會對不起原作者。就雄雄想起，若是有一本精裝的介紹冊，按呢毋但我的工課會當順利進行，嘛會當欣賞這間宮廟的媠。
想袂到𪜶誠實有一套精裝冊，定價3000箍，我即時共買轉來。伊總共是10本，有分建築、雕刻、剪黏、牌匾等等的單元，閣有大量的相片。買轉來了後，我確實慢慢仔欣賞各單元的媠，大概一年了後會當欣賞完。嘛希望別的宮廟有樣看樣，製作有特色的精裝介紹冊，保存佮展現傳統宮廟的媠。