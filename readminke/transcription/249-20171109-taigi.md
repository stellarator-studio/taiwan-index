---
issue: 249
title: 下營，會贏
author: 林淑期
date: 2017-11-09T00:00:00.000+08:00
topic: 文史
difficulty: 1
wikidata: Q98095654
wikidata_link: https://www.wikidata.org/wiki/Q98095654
author_wikidata_link: https://www.wikidata.org/wiki/Q98096288
author_wikidata: Q98096288
---
見若有人聽著我的故鄉佇臺南，真自然就會紲落去問講：「啊咱臺南佗？」我攏會真得意共應講：「下營！」𪜶攏會作孽講：「恁遐的人，攏真𠢕跋歹筊乎？無，哪攏會贏？」其實，阮下營人真樸實，真罕得聽講有做這號僥倖的失德代，這馬就請逐家同齊來認捌阮這个「會贏」的小庄頭。
下營佇麻豆的東北爿，平常時你可能袂去注意著這个小小的農村。毋過，便若到選舉，毋管是想欲選總統抑是想欲選立委的，攏會專工走來阮的「大廟」前，共雙手攑懸、大聲喝「某乜人凍蒜！某乜人一定會贏！」因為阮這个地號名，用臺語講拄好是上好吉兆，閣兼共你頓胸坎、掛保證的「會贏」。莫怪，一寡咧指導臺語文比賽的好朋友，攏滾耍笑講欲搬來阮遮蹛。
阮下營這个地名是按怎來的咧？其實佮新營、林鳳營、左營遮的地名仝款，攏是古早鄭成功的軍隊佇遮設營盤開墾的所在，因為佇頂營、中營的西爿（下游），就共號做下營，閣佇倒風內海的海邊，古早閣叫做「海墘營」。根據記載，下營的「茅港尾」，佇十八世紀彼當時，不管是上北到諸羅縣城，抑是落南到臺南府城，攏愛經過遮。上繁華的時陣有五條大街（茅港尾街、社內街、公館街、二坑街、社尾街），規街市鬧熱滾滾，閣有「小揚州」的媠名。對這馬的茅港尾街，街頭有觀音寺、中央有媽祖宮、街尾是元帥廟，就會當見證下營過往的風華。毋過，後來因為倒風內海塗沙積窒，港口衰微，煞沓沓仔變成平凡的農村。
雖然按呢，散庄猶是出𠢕人。下營人認真拍拚，𠢕寫大字佮畫圖的人才真濟，尤其是咱臺灣廣告設計的𠢕人、臺灣『馬賽克』的開拓者──顏水龍先生這款國際級的藝術家。這馬你若去臺北的劍潭公園𨑨迌，閣會當看著一幅足大的壁畫，是伊佇1999年用細塊『thài-luh』，一塊一塊沓沓仔黏出來的「水牛圖」呢！閣加上老縣長陳唐山，佇二十幾年前就開始認真推捒「一鄉一特產」，共產業文化化、文化產業化，tsua̋n發展出有名的下營三寶──蠶仔絲被、鵝肉佮烏豆。啊若到咱人的三月初三，你閣會當來遮看下營人咧痟「犁轎」。2013年開始，有一陣下營出身的藝術家閣發起「海墘營藝文雅集」，舉辦畫展、文學展、攝影展，鼓舞後輩做伙來關心家己成長的土地。
寫到遮，我就袂輸是「回鄉的我」這首歌所唱的：「走遍了天涯海角，猶是故鄉的月較圓；食過山珍海味，猶是阿娘煮的較有滋味。」五十歲以後，行過千山萬水，才漸漸了解，嘛是咱家己的故鄉上蓋媠！因為鄉土佮親情是咱性命的倚靠，嘛是咱靈魂唯一的出路。親愛的朋友啊，你是毋是佮我有仝款的心情佮理解咧？嘛向望你會當行入故鄉的土地，寫出咱對土地的疼佮向望。