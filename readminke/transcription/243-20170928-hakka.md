---
issue: 243
title: 捽仔
author: 張美容
language: 海陸
date: 2017-09-28T00:00:00.000+08:00
topic: 抒懷
difficulty: 2
wikidata: Q98096114
wikidata_link: https://www.wikidata.org/wiki/Q98096114
author_wikidata_link: https://www.wikidata.org/wiki/Q98096319
author_wikidata: Q98096319
---
退休後，掌孫仔寫字變成𠊎个頭路，𠊎這隻孫仔當歕毛，見一隻字係寫竵忒，無斯寫著無合意，就愛捽忒寫過，下把仔一隻字愛捽幾下到、寫幾下遍正滿意。𠊎在脣頭看著，一頭搖頭，一頭摎佢講：「毋好再過捽哩(leˊ)，簿仔會捽爛忒咧。」佢總係應(enˇ)𠊎：「捽一到還有跡，愛捽加幾到正捽得淨。」𠊎心肝肚想：「係毋係愛尋一隻較好个捽仔來分佢用。」
想起頭擺自家讀國小時，鉛筆、捽仔、尺係一定愛帶个。到初中用原子筆寫字以後，捽仔用毋著(doˊ)咧，字寫毋著(chogˋ)，用箍忒、畫(vagˋ)忒無斯塗忒，所以寫字愛較細義兜，無歸篇畫到綿綿，該斯難看也拿毋到好成績咧。該時見寫字驚寫毋著，就會專心、小心、用心寫。無想著，無用捽仔也有好處，改變𠊎寫字个壞習慣，久咧也影響𠊎做事个態度。
到𠊎大咧、畢業咧，有形个捽仔用毋著(doˊ)咧，會想愛有一隻無形个捽仔在𠊎个人生中出現。人个一生，毋係總恁平和、順意个，像𠊎，聽著一個久無消息，但係一直心心念念个好朋友過身，該種痛，像心肝分針刺等樣，雖然半夜人恬夜靜，𠊎還在該爬起蹶落，歸半年毋識好好睡一覺。係有一種捽仔，做得摎𠊎該段記憶捽忒，𠊎一定會過到較快樂！𠊎乜識看著有人因為頭擺行錯路、踏差腳步，這下雖然浪子回頭，毋過還係分人指指點點，係有一種捽仔做得摎佢頭擺个汙點捽忒，還(van)佢一身清白，佢个人生一定會較光明！總係，這種捽仔愛去哪尋！
𠊎長下在該妄想有這種捽仔，做得捽忒𠊎心肝肚个傷痛、做得捽忒𠊎想愛忘記个記憶、也做得捽忒𠊎識犯過个過錯，分𠊎一隻完整、圓滿个人生，該毋知幾好哪！孫仔一聲：「阿婆，𠊎寫好咧。」摎𠊎拉轉現實，看著佢捽了捽个作業，雖然捽到盡淨，毋過，簿仔寫過就會留下筆跡，就像人行過就留有腳跡共樣，仰般捽也毋會係原來个樣仔。𠊎想，𠊎愛个捽仔無哪好買，自家愛自立自強，痛腸个事情就囥在心肝肚，囥到深深、揞到塞塞，無好去摸佢、無好去想佢，也盡量毋好做分自家後悔个事情，恁樣，雖然無該隻捽仔，日仔會好過加盡多！