---
issue: 139
title: 大灶
author: 藍春瑞
date: 2015-09-17T00:00:00.000+08:00
topic: 文史
difficulty: 2
wikidata: Q98095498
wikidata_link: https://www.wikidata.org/wiki/Q98095498
author_wikidata_link: https://www.wikidata.org/wiki/undefined
author_wikidata: Q98096370
---
大灶工寮的邊仔，有一間誠大的灶跤厝，內底有十口煮食的大灶，兩口公家一枝煙筒，攏總五枝，排齊齊徛佇牆圍的外壁。
灶跤厝有三扇門，前門連去鋸柴的工場，後尾門有遮雨的亭仔跤，迵去工寮的房間，邊仔猶有一扇較狹淡薄，會當通到厝外便所佮菜園的小門，門邊有一窟六尺長三尺闊，深到胸坎用磚仔鞏的大水缸，對外口承山水入來，據在伊流袂煞。一枝公家用的匏桸浮佇頂面，親像船仔按呢搖一下搖一下。
灶跤厝的中央有十塊圓的、四角佮長篙形的食飯桌，桌邊毋是長椅條就是椅頭仔，一家一款攏袂相𫝛。下晡五點煞工，十伙家的大細漢拑來食飯的時，貯飯、夾菜、碗箸khin-khin-khiang-khiang，比菜市仔較鬧熱。
煮食無咧用塗炭，嘛免挔柴，顛倒愛去鋸台跤，抔鋸屑來燃，是有較無仝淡薄仔。
逐暗欲睏的進前，先共大鼎提去邊仔，踮灶內囥一橫一直頭尾相鬥的柴箍，像屈尺角按呢，干焦一頭捅出來灶空的門外。紲落來，共鋸屑倒佇柴箍的邊仔坉予滇，那倒那潑一絲仔水，予伊小可澹澹，才出力舂予實實，上尾才共大鼎架倒轉去。隔工透早欲燜飯進前，先共彼兩枝圓柴箍搝掉，換囥引火的幼柴枝、紙絪才點予著。
灶內的鋸屑會著(to̍h)規工貼貼，熱度誠齊勻，用來燃水、炊粿上合，若欲愛較大火炒菜，另外添柴就隨猛起來。著到煮暗頓、燃洗身軀的燒水煞，嘛猶有火屎咧爍，實在誠利便。
舂鋸屑是查某人的工課，若毋是阮阿母就是阿姊。閣再講，手賤的我傷矮，嘛無彼號氣力通舂。毋過我會搶欲去抔鋸屑鬥無閒，手提畚箕沿路穢甲一四界，定定予人罵甲欲臭頭去。
灶空下跤的火烌濟，四、五工愛清一改，未清的進前，是囡仔炰番薯的好所在，揣一、兩粒莫傷大的，掔(khian)入去內底，聽候鼻著芳芳的番薯味，就有點心通食矣。彼陣，若有囡仔跍佇灶空前，目睭金金直透繩，若毋是番薯，盍有啥通等咧？
