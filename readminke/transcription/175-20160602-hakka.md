---
issue: 175
title: 妹仔賊
author: 張美容
language: 海陸
date: 2016-06-02T00:00:00.000+08:00
topic: 懷想
difficulty: 2
wikidata: Q98096023
wikidata_link: https://www.wikidata.org/wiki/Q98096023
author_wikidata_link: https://www.wikidata.org/wiki/Q98096319
author_wikidata: Q98096319
---
看等五月節就愛到咧，恁多子哀踩踩踏踏，毋知愛買哪家个粽仔正好，毋係嫌這家个忒油，毋健康，就係嫌該家个忒鹹，食了作渴，還嫌有兜粽仔無香無氣，米毋係暢(tiongˊ)粒，就係暢綿，食來當畏人。大个倈仔突然間講：「還係姐婆包个最好食。姐婆自家畜个雞仔，肉乜當甜當好食。」𠊎聽著，目汁強強就會流下來。
見轉外家忒愛轉屋下，阿姆、老弟就會摎𠊎大包細包个包袱擐落車肚，隔壁鄰舍看著，就笑等講：「你看該妹仔賊愛轉囉，有阿姆還好哪！食著(zhog)就毋使愁。」實在有影，𠊎姆像大樹樣，分𠊎抵風遮水，𠊎企在樹下無愁無慮，年節有粄、有肉好拿；閒時有青菜、水果好帶，總愛一少麼个，阿姆就準備齊全，買到便便，有「妹仔賊」好做，還幸福哪！
先先看著阿姆舂上舂下買該買這，心肝肚乜盡毋盼得，毋過𠊎知，子女个滿足，就係佢最大个安慰。看著佢做到歡喜暢樂，𠊎乜當安心做𠊎个「妹仔賊」。𠊎長下想，有「妹仔賊」好做，表示𠊎姆个身體還好，正有體力去完成妹仔个需求；也表示𠊎姆个手頭還鬆，正有能力為妹仔這買該買；最歡喜个還係表示倈仔、心臼盡有孝，阿姆決定麼个，大家就無異議，𢯭等阿姆為這兜阿姑仔幫幫撥撥，一屋人在阿姆个愛惜下，和和挼挼，快快樂樂，這敢毋係盡好个事情！所以𠊎兜姊妹，當享受做隻「妹仔賊」，享受爺哀个愛，享受兄弟个情。
逐年吂恁到五月節，阿姆就喊去拿粽仔咧，分𠊎兜先食過願。一到五月節，佢又喊拿粽仔，過隻節，總有兩擺粽仔好食、好拿。阿姆乜毋會毋記得，雞仔愛㓾加幾隻，好分三個妹仔帶轉去。阿姆麼个就摎妹仔做到周到周到，到這下，𠊎就打毋出一隻粄、剁毋出一垤雞肉來食，像朋友講个：「你還好命哦！」
舊年年下開始，八十八歲个阿姆，身體殗弱起來，無恁大个元氣好打粄、畜雞鴨咧，雖然佢心心念念一群大細會無粄好食，𠊎兜還係毋肯佢恁勞碌。毋過一到年節，𠊎就特別心焦，懷念阿姆康健个身影、懷念該段做「妹仔賊」个嬌尸。簡簡單單「妹仔賊」三隻字底下，囥等阿姆對子女淰淰个愛，乜囥等子女對阿姆深深个依賴，𠊎甘願長長久久做阿姆身邊个「妹仔賊」啊！