---
issue: 26
title: 一碗米，五碗水
author: 徐汎平
language: 四縣
date: 2013-07-04T00:00:00.000+08:00
topic: 懷想
difficulty: 2
wikidata: Q98095828
wikidata_link: https://www.wikidata.org/wiki/Q98095828
---
「一碗米，五碗水」阿婆教𠊎煲粥。
五月節邊仔，長豆仔當有好摘。天時熱𤐰𤐰仔，電扇緊捩緊轂，頭那也跈等緊拂緊昂。遠遠近近个蟬仔，大嫲聲噦嘶，叫到日頭也蹦飆，一下就到晝了。燒風緊吹，汗緊流，懶尸停動哦！無就來煲豆粥好了，較簡單。
阿婆早就同豆仔擇好放在水槽，浸等水。該係打早个時節摘个。兩、三家濟，留著一揢仔當晝頭食。長(diongˇ)著个全部愛煠來晒乾，正毋會放到冇忒。「一碗米，五碗水。幾多人在屋下？兩碗米罅無？怕罅。」佢量米、洗米、倒水，噥噥哢哢。豆仔愛先炒過，攞蒜頭𤐙香，熻軟熻鹹來。等加一下米煲滾了，正攞落去共下煮。毋好暢大火，會浮出來；毋好忒細火，會凝底結𤊶。無煮透，醒醒毋好食；煮忒綿，淨吞無噍，無搭碓。好了好了，火關忒，毋好摝了哦，頂項還一層米粥水，等佢作。毋好煮到燥水正關火，會作到硬硬，變「𢼛杓粥」，盡𢼛就𢼛毋㪐。一碗米，五碗水，幾多碗、煮幾綿，這兜佢全部測到準準。
「一碗米，幾多碗水呀，阿婆？」唷！仰屋肚一哪都恬恬？半晝邊仔還同𫣆這群細鬼仔共下晒豆乾个啊！該㸐腳个禾埕，該熝手个豆乾；搶等食豆仁个細孲仔，抽胲另命个蟬仔……忽然間，就像撳忒聲音个電視，彩色變烏白，做佢緊做。
這係電扇盡捩也吹毋會暢快个時節，毋當摎該燒熝熝个豆粥煞煞划落嘴，畀出一身大汗。一身大汗出忒，正有心神，好好來望等壁項，阿婆个該張相。