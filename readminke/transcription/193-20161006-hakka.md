---
issue: 193
title: 𠊎安到麼个名
author: 張美容
language: 海陸
date: 2016-10-06T00:00:00.000+08:00
topic: 懷想
difficulty: 2
wikidata: Q98096047
wikidata_link: https://www.wikidata.org/wiki/Q98096047
author_wikidata_link: https://www.wikidata.org/wiki/Q98096319
author_wikidata: Q98096319
---
𠊎姆差毋多九十歲咧，這一、兩年來，人無恁有元氣，記性也緊來緊毋好，長下連妹仔个名就喊毋出。看著恁樣，𠊎兩姊妹當掛吊，一到尞日，就湊等轉去看老哀仔。
有一日，摎往擺共樣，𠊎兩姊妹一落門就煞煞問：「阿姆，𠊎安到麼个名？阿姆，𠊎安到麼个名？」𠊎姆分𠊎兜問到無結無煞，對嘴就應：「你兜還生趣哦，自家安到麼个名斯毋知，仰般緊問𠊎！」𠊎聽著，毋知愛笑抑係愛噭正好。阿姆啊！你仰會喊毋出𠊎个名呢？𠊎爸在脣頭敨下大氣搖頭講：「你兩姊妹个名還係若姆擇(togˋ)幾久正安个，仰般這下嗄全想毋起來咧！」係啊！𠊎姆一旦就惜子，𠊎兩姊妹係佢心肝肚最寶貝个珍珠，所以佢摎𠊎安到「寶珠」，老妹安到「美珠」。𠊎兩儕也盡增志，從細就認認真真讀書、實實在在做人，𠊎姆見講著這兩個妹仔，就盡沙鼻，𠊎兜係佢正正个「寶珠」摎「美珠」，這下仰會毋記得呢？
一溜里來，隔壁鄰舍就阿腦𠊎姆个頭腦好、記才乜好，佢一儕人就做得摎一間雜貨店个數(siiˇ)捍到好勢好勢，還做得摎所有親戚朋友个電話記在頭那肚。毋過，毋知哪時開始就無共樣咧，先先係看佢去買菜轉來，毋係菜無拿著，就係錢少忒，𠊎長下頂碓佢老癲倲咧係無？過了，就聽佢講對門个人緊喊𠊎老弟个名，𠊎又笑佢：「無影無跡，仰般𠊎耳空好好个人聽毋著，你耳背背个人聽恁清楚！」𠊎全無想著一直頭腦恁好、恁精靈个阿姆係身體出問題咧。等到渡去分先生看，正知得著「失智」个症頭。這下想起來，特別痛心！
從細到大，𠊎姆就像一叢摎子女遮風抵水个大樹，有佢个保護，𠊎兜毋使愁食也毋使愁著(zhog)，日仔過著幸福、滿足。顛倒轉來看，𠊎兜乜係佢恁多十年來生活个重心，精神个寄託，𠊎兜離毋開佢，佢乜捨毋得𠊎兜。半夜無胚著，佢會摎喊了幾下十年个子女个名仔毋記得。到這下，𠊎斯想愛摎佢講：「阿姆！你毋記得𠊎兜个名無要緊，最重要个係，你愛摎𠊎兜个容貌認真真、記好好，毋好連子女你嗄毋識啊！」