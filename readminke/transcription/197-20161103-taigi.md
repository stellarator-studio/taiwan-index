---
issue: 197
title: 家己栽一欉較贏看別人
author: 黃文達
date: 2016-11-03T00:00:00.000+08:00
topic: 生活
difficulty: 1
wikidata: Q98095573
wikidata_link: https://www.wikidata.org/wiki/Q98095573
author_wikidata_link: https://www.wikidata.org/wiki/Q98096345
author_wikidata: Q98096345
---
阮阿母踮後尾埕飼精牲仔，不sám時雞卵、鴨卵抾規籃，厝內定定有雞肉、鴨肉通食。伊閣佇厝邊的空地仔種菜，菜若著時，往往生湠甲食袂去，攏愛拜託親情朋友鬥捀場。今年的風颱真捷來，「菜蟲」順風勢共九層塔漲懸價，一斤喝甲500箍，毋過阮兜發甲滿滿是，連跤路都崁無去。
我定定綴佇阿母的邊仔鬥無閒，就按呢種著伊的巧氣佮骨力，跤手袂混沌，親像印度電影「三个癮頭(3 Idiots)」的男主角仝款，有一粒好奇心，真愛變東變西。鐵銅滴水糊『sir-lí-khóng』，馬桶漏水換塑膠皮仔，油漆壁面、批桶、欄杆佮鐵窗，共電風、門鈕點油去鉎，鬥燈座，鎖架仔，洗水塔，遮的攏是小可代誌爾爾。錢銀僫趁，簡單工課家己包辦，毋通萬項向(ǹg)別人。
日常生活定有脫箠的代誌，拄好昨暝運途行佇卯字，我當咧摔(siàng)大眠，一潑水袂輸tsih-tsuh的「潑猴」，雄雄對頭殼頂拚落來，害我趒童拍生驚。兇手就是彼台分離式冷氣的室內機，無張無持煞泄尿漏tshè-tshè，倔強的冷氣水㴙㴙滴。心內叫苦！趕緊關掉電源，拔掉插頭，搬請水桶佮破布來鬥相共，毋過愛睏神猶袂走，暫時凊彩舞舞咧，徙岫換鋪繼續睏。
隔轉工是拜五，趕緊敲電話討救兵，服務站的頭家講：「規隻室內機仔愛拆轉去洗，連工帶料三千箍。拜六、禮拜師傅歇睏，後禮拜才閣約。」熱沸沸的刺疫予人大氣喘袂離，僥倖煞拄著慢仙童！是欲聽候到底時？殘殘家己蹽落去較實在。上網看人按怎變弄，掠著鋩角了後開始動工。一座『a-lú-mih』的馬椅𫞼好勢，十字的『loo-lài-bà』攢予便，三支螺絲捘落來，三片塑膠殼寬寬仔拆掉。探頭一下看，欸！水管窒牢牢，水盤有影滇滿滿。先捎大枝欶管插入去水空歕風，哇！水無消，顛倒噴甲我滿面全豆花！改用白鐵仔線貫入去水管絞抐，拂甲大粒汗，細粒汗，臭konn-konn的積水猶原無顫無悶，仙喝都毋振動。
舊招無效，緊換新步。騎『oo-tóo-bái』來到五金行，好運相著一條17尺的『逆滲透』軟管，頭家俗俗賣我50箍。這條白鑠鑠的軟管真猛掠，勻勻仔穿迵16尺的洩水管，抽掉了後隨發出一聲kú-luh！兩聲kú-luh！有夠好聽！水盤焦焦，積水攏無去矣！修理好勢的冷氣sngh-sngh吼，我的心情tshit-pōng-pòng，歡喜跳『tshiá-tshiah』！「家己栽一欉，較贏看別人。」阿母講的確實有影！