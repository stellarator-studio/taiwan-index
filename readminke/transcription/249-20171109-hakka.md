---
issue: 249
title: 阿姆
author: 吳秀梅
language: 南四縣
date: 2017-11-09T00:00:00.000+08:00
topic: 抒懷
difficulty: 2
wikidata: Q98096121
wikidata_link: https://www.wikidata.org/wiki/Q98096121
author_wikidata_link: https://www.wikidata.org/wiki/Q98096267
author_wikidata: Q98096267
---
阿姆出世在苗栗，滿月無幾久，阿公阿婆就徙下來屏東內埔仔，假怕係水土毋合，會緊屙瀉巴，阿婆又帶歸苗栗，就來來回回幾下擺，到二阿姨也出世正過穩定，在內埔仔歇下來。嫁分阿爸過後就徙來高雄，歇在大港埔，隔壁鄰舍都毋係客人，佢蓋遽就曉得講學老話，連𠊎國中个先生都聽毋出佢係客人，講个學老話完全無客家腔。
阿姆在細妹仔時節學過裁縫，就在屋下做家庭代工補墊所費。阿爸在𠊎四歲就過身，阿姆為著愛畜𠊎等姊妹大，就愛去做事賺錢。毋過，佢淨讀國民學校畢業，尋無過好个頭路，就去加工區做女工。該時節無像今个「一例一休」，也無今个加班鐘點複雜个算法，所有个工人都盡命牯加班，因為加班就有加班費，領過多錢正畜得子女起。阿姆不時也連續幾下日星光半夜正歸，雖然盡𤸁，領薪水該日仔，拿著盡賁个歸疊錢，大家都開容笑面。
𠊎記得阿姆最常講：「人窮志不窮」，屋下無任何个祖公業，係靠阿姆个雙手日做夜做，日仔毋係蓋好過。𠊎考試都考得著班項个前兩名，先生愛同𠊎申請清寒獎學金，阿姆硬愛𠊎去退核。佢愛𠊎等習慣苦日仔，就算係屋下最苦个時節，佢也從來毋會去尋阿舅佢等借錢。佢認為向人伸手，就永遠矮人一截，想愛出頭天，就愛靠自家。雖然𠊎等都係細妹仔，阿姆也愛𠊎等同細倈仔共樣有志氣，求人不如求己，想過好日仔就認真打拚。
阿姆還常講：「食人一口，還人一斗」，佢毋愛少人个人情；佢係食人个東西，定著也會回請人食。阿爸過身該兩年，𠊎還毋曾讀書，阿姆無法度去盡遠做事，對面姓郭个人家請佢去煮飯、洗衫。佢等在阿姆最困難个時節同佢𢯭手，分佢一個工作个機會，又照顧得著𠊎，𠊎知阿姆永遠記在心。後來過年過節，阿姆會煮佢个手路菜拿分郭太太，又會去𢯭手拚掃，連阿姊都會共下去整理佢等屋下，連續做吔盡多年。
阿姆既經走吔七年零吔，佢講个話還在𠊎腦海，盡清楚。佢這種靠自家打拚个精神同做法，影響著𠊎盡深。今𠊎係教育人員，𠊎也希望細人仔培養恁仔个觀念，讀書係自家个事情，毋使等爺哀緊喊，正係對自家負責任个態度。