---
issue: 153
title: 挖耳空
author: 王秀容
date: 2015-12-24T00:00:00.000+08:00
topic: 懷想
difficulty: 1
wikidata: Q98095515
wikidata_link: https://www.wikidata.org/wiki/Q98095515
author_wikidata_link: https://www.wikidata.org/wiki/Q98096261
author_wikidata: Q98096261
---
聽人講耳空擽擽就是人咧想你。敢有影？我較早定定耳空擽，應該是代表我行情袂䆀，想我的有幾若个，毋過我攏無意愛，相思的人欲對佗來？若準真正有人咧想我，伊嘛是苦瓜燖鰱魚─「可憐」啦！因為我連伊生做圓抑扁都攏毋知影。
大漢了後我才了解，耳空會擽是卡傷濟耳屎，愛清清撓撓(ngiáu)咧！耳科的醫生攏嘛講：「免遐厚工！睏睏咧，反來反去，家己就會輾出來矣。」毋過，耳仔若擽擽，無扒扒挖挖(ué)咧，誠袂爽快。毋管是家己撓抑是予人撓攏愛足斟酌的，驚毋拄好[予人]挨著，去挖破耳鏡甕就害矣。
挖耳空真正愛細膩，我有一个朋友一世人反對挖耳空，伊細漢予阿爸挖一下臭耳聾，一爿耳仔聽無，唱歌音懸掠袂準，音捎攏無，講話定無張持足大聲，若咧共人詈，毋知的人會笑伊粗魯。伊講挖耳空害伊這世人火燒罟寮全無望。照理講老爸袂刁工欲害心肝仔寶貝，應該是囡仔毋捌代誌，蟯(ngiāu)蟯趖無注意，無就是查埔人，粗人袂做得幼粿，無細膩。
好佳哉我有一个足幼秀的阿媽，賜我挖耳空幸福的記持。逐擺欲挖耳空的時陣，伊會大聲喝：「邊仔的人總閃。」四周圍隨變做恬寂寂(tiām-tsih-tsih)。會感覺幸福，是因為平常時阿媽雙手牽雙孫，無手通攏裙，無閒𩑾𩑾(tshih)，干焦佇挖耳空的時，阿媽才是我私人的。覆佇阿媽軟㽎㽎的跤腿頂懸，若佇寒天，親像𢯾(mooh)一粒拄仔曝過日頭的枕頭，燒烙仔燒烙，有幾若擺挖甲睏去，攏是阿媽共我叫精神；若佇熱天，下晡三點外仔，逐家驚熱覕佇厝裡，四界無聲說，光焱焱的日頭光予柴窗仔擋佇外口，干焦允准樹尾的涼風吹入來阿媽的枋仔眠床。蟬仔聲自動無去矣，干焦賰阿媽的耳扒仔佇我的耳空內輕輕仔(huê)咧咧。阿媽頭殼頂的玉蘭花，溫柔仔溫柔芳佇六月底，芳入去我的心肝穎仔。
耳空一下擽，我知影無人會想我，毋過我會想起阿媽……。