---
issue: 183
title: 風颱過了
author: 邱文錫
date: 2016-07-28T00:00:00.000+08:00
topic: 懷想
difficulty: 2
wikidata: Q98095555
wikidata_link: https://www.wikidata.org/wiki/Q98095555
author_wikidata_link: https://www.wikidata.org/wiki/Q98096294
author_wikidata: Q98096294
---
60年前，阮老爸佇田中央起一間正身護龍的紅磚紅瓦厝，閣佇中脊(toing-tsit)畫花草形圖(hîng-tôo)。新厝新點點，算是不止仔麗篤(lè-táu)的大瓦厝，阮一家伙仔攏蹛佇遐。人平安，厝恬𠕇(tiām-tīng)，應該會當享受萬年久遠的太平。
毋過四五年前，來一个「蘇力」風颱，共我舞一空烏lang-lang。阮厝是坐東向西，趁錢無人知。咱風颱大部份是對太平洋起水(khí-tsuí)，所以風是對厝後吹來的，厝後有竹圍閘咧，按呢風來厝無代。
毋過「蘇力」怪颱是對臺灣海峽起水的，風對西爿吹來，算是對頭風(tuì-thâu-hong)，就共厝瓦掀掉一寡，算是小風災，小損失。這馬時代無仝矣，現此時無這款師傅佮建材，小可事(sió-khuá-sū)煞變做大壙臼(tuā-khàng-khū)。我用盡心神，才揣著一位起廟的師傅，肯撨出(tshiuâ-tshut)一工來鬥相共。彼工準時來到，真緊就修理好勢，工錢八千箍，算是俗閣有局(sio̍kkohū-kio̍k)。
50外年矣，畫花的中脊齊變款，遐積真濟塗垢(thôo-káu)，嘛上(tshiūnn)烏mà-mà、厚-tut-tut的青苔(tshenn-thî)，遮的媠花草煞變做䆀猴猴的牛屎疤(gû-sái-pa)。我一時想起來，就請伊共我紹介畫花的師傅。伊就介紹同行來估價，價數是8萬箍，算來毋是大筆錢。畫花進前，愛另外倩師傅將遮的牛屎疤黜掉(thuh-tiāu)，啊我就歹夢(pháinn-bāng)連連囉！
黜疤師傅一下踏上厝頂，厝瓦就即時破去，我是毋甘搐搐(m̄-kam-tiuh-tiuh)，毋過頭洗落去，無剃敢會使得？牙齒根咬咧，共牛屎疤托完，閣共花草畫完，經過兩擺的𧿬踏(thún-ta̍h)，厝頂齊(tsiâu)現花(hiàn-hue)矣。閣來就是補瓦佮黏瓦，臺灣已經無瓦窯，紅瓦愛對越南進口，費了一番工情(kang-tsîng)，總算翻厝完成，開錢(khai-tsînn)34萬。
經過這擺，我對起厝就有閣較深的了解：坐東向西，了錢我真知，起厝按半料的半料。
