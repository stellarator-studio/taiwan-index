---
issue: 229
title: 名佮字姓
author: 陳憲國
date: 2017-06-22T00:00:00.000+08:00
topic: 懷想
difficulty: 1
wikidata: Q98095626
wikidata_link: https://www.wikidata.org/wiki/Q98095626
author_wikidata_link: https://www.wikidata.org/wiki/Q98096340
author_wikidata: Q98096340
---
以早若有人咧叫咱，定定攏會用：「喂！喂！」。咱聽著攏會誠袂爽快，就共應講：「我是無名無姓通予你叫siooh？你按呢喂喂叫誠無禮貌呢！」
無毋著！欲叫人就愛叫人的名抑是姓，親像咱叫人明仔、聖仔、阿美、阿雪……；抑是叫人的姓，黃的、林的、陳的……較少是共人唱名閣唱姓的。
講著姓名，佇歐美佮日本、中國遮的國家，𪜶攏較單純，就是一代傳一代姓仝款，囝孫嘛攏仝款綴咧姓。咱臺灣自16世紀以來，濟濟對唐山來到臺灣的人，定定嘛攏會照例綴咧姓，抑是揣一字來姓。毋過彼當陣無講逐个辦戶口的人，攏齊共漢字捌甲真澈，就定定會脫箠。捌有姓余的人共我講伊是姓佘毋是姓余，伊講𪜶庄裡有服侍佘太君的太君廟會當證明。另外，姓thôo的人，就有凃、涂、塗三字無仝的thôo，實在是按怎咱嘛無蓋清楚。甚至閣有予人過房的、抽稅的，單廖佮雙廖的，嘛有余郭張三字姓連做伙閣加兩字名的，有影是不止仔複雜。
若講著咱臺灣的原住民族，本底𪜶就有家己號名的方式。佇1895年日本統治臺灣以後，有一寡綴日本人用漢字咧號名。等甲戰後國民政府來了後，就一概要求𪜶改用漢字號姓佮號名，毋才有兄弟仔無仝姓的情形。以早我就捌問宜蘭縣南澳鄉的一位公務員朋友，伊哪會姓漢。伊應我講：『我去登記戶口，他們要我改個漢姓，我說老子就姓漢。』前一站仔，我猶捌佇總統府前的凱達格蘭(Ke-ta-ga-lán)大道，搪著𪜶孫仔輩的人咧。
這幾年來，咱臺灣就有袂少的婦人人，結婚了後，並無佇姓名頭前加翁婿的姓，生的囡仔嘛會使綴老母姓。另外，就我所知，泰國人的姓，囝孫無定著會滿意，𪜶會踮頭前抑是後面加一兩个音節，致使𪜶的姓攏是躼躼長的五、六个音節，航空公司原本訂位的空格仔定定無夠空間通拍入去。另外，真濟回教國家的人，名中間會加一字「bin」表示傳承的意思，親像『Osama bin Laden』、『Gafa bin Baba』。
照按呢來看，字姓的地位若親像無以早咱所知的遐爾嚴肅矣！敢毋是咧？