---
issue: 227
title: 落雨天
author: 李秉璋
language: 詔安
date: 2017-06-08T00:00:00.000+08:00
topic: 抒懷
difficulty: 2
wikidata: Q98096093
wikidata_link: https://www.wikidata.org/wiki/Q98096093
author_wikidata_link: https://www.wikidata.org/wiki/Q98096269
author_wikidata: Q98096269
---
外頭落著五月節後个第一場雨，拁熱天个禾田、菜園洗到淨俐淨俐兼青翠青翠。歇雨過後，蟬嘛又擱吱毋會歇。烏昏時个莊下特別恬靜又鬧熱。恬靜个係無街市个人聲、車聲；鬧熱个係鳥聲、蟬聲和暗夜時个蟲聲。
在落雨个暗夜，得𠊎想起成過六月冬个時。若堵著西北雨，屋下个老儕、細子，大大細細大家攔緊搶收遐兜五分外地割起來炙到歸禾坪个穀。阿媽、阿哥、阿姊、屋邊隔壁，大家拖大拖，擎穀耙、提祛齊，若像搶孤、若像打火，攔緊拁穀收歸墩偎，泥下掃淨俐，毋盼辛苦个收成得水流去。續落來用布帆揜起來，擱擎竹笐，搬石頭、磚子拁穀墩四角輪轉矺得佢好勢。等到收好，大家吊个个一粒心正小可安心。頭驚係連續落毋會歇个雨，會得穀出芽，抑係變黃梔粒，按這冬个心血即愛打爽真多去，生活即愛出問題啊！
有時務落雨天个時，堵好禾正青青定，無別件穡頭愛做。阿怙即會裁幾枝竻竹，拁佢破㼓，破做竹篾後，用刀拁佢修到金滑。阿怙這時正難得有時間，著面坐在圓凳編竹籃，著面聽著阿依嫁妝个大啦濟喲合外頭个雨聲講著「賣鹽順」个故事。
落雨天，細子人趁大人無注意个時，偷溜出去坪中央，打赤腳在泥坪面上若像溜冰，滑過來滑過去，歡喜到毋知天地。溜一無好勢，嗄跌到四腳翹天，歸身烏疏疏，無定著係細子腳手好抑係身骨勇，嗄攏無要緊，一翻身又擱跋起來。膴身撥撥个又擱賞起來。毋過頭得佢人擘心个係，若得阿依知了後，定著有一頓竹筍炒肉絲好享受。
記得有一回歇熱時，報有颱風討來，歸田个美濃瓜愛收成，外頭在落大雨，無奈何嘛係雨衫、鞋笐著个，去田底捋瓜。著面捋，雨嘛一直打在面面上，拁雨水撥開，黏時又擱係落到歸面。只好拁頭放低低，拁瓜一粒粒捋起來囥落桶底。這時務擔瓜个人，即愛展出有練過功夫正有个身手，打赤腳擔一擔重鈂鈂个瓜，行在滑溜溜个田底，蹬出个逐步攏係雙腳出力，腳底凍凍，若有小可無好勢即愛歸擔去了了。現時作穡个人年老啊，故鄉个田，無擱種美濃瓜。在這個落雨个暗夜，得𠊎更加想起成過落雨捋瓜个時。