---
issue: 74
title: 三查某囝的故事
author: 邱文錫
date: 2014-06-12T00:00:00.000+08:00
topic: 懷想
difficulty: 2
wikidata: Q98095418
wikidata_link: https://www.wikidata.org/wiki/Q98095418
---
佇彼个節育的年代，無張持發(puh)出第三个查某囝，算來是超過預算，照古早例，應該共伊號做育仔(io--á)、抾仔(khioh--á)、招弟、罔飼才著，毋過驚伊共我怨一世人，猶是共號一个菜市仔名較安全。
伊年歲離兩个大姊有較遠，所以𪜶若佮伊相爭的時，我攏講「三歲囡仔皇帝大」，大姊愛讓小妹；等伊較大漢矣，𪜶大姊會抗議講伊毋是三歲囡仔，我就用「四歲囡仔宰相大」佮𪜶硬拗；後來無詞(bô-sû)，就出在𪜶家己解決。三查某囝，厝內工課有兩个大姊替便便，爸母嘛是疼尾囝，莫怪咱會講「三查某囝食命」，確實有影。
我對三查某囝的語言有特別的用心，攏是佮伊講臺灣話，連錄音帶、錄影帶嘛是母語的，彼陣我有買十塊『小叮噹』卡通、十塊『宮崎駿』卡通，攏是臺灣話配音的。厝裡無「有線電視」，伊干焦會當看這20塊的錄影帶，早起看、下晡看。我估計這兩套伊看過一百遍以上，現時伊母語輾轉，錄影帶有絕對的幫贊(pang-tsān)。
毋但按呢，我共伊講囡仔古嘛是用母語，我買一套俄羅斯(Gô-lô-su)的囡仔古，有漢字、有注音，伊定定提一本叫我講予伊聽，一遍餾(liū)過一遍。等伊入學了後，我提冊欲講予伊聽，伊煞應講：「毋免啦，我家己看就好。」看來囡仔捌字猶原有伊的缺點。
遮的囡仔古有一个奇怪的特色，就是大查某囝、二查某囝攏是懶屍閣愛計較，三查某囝攏是乖巧閣有孝，親像李田螺、蛇郎君、戇囝婿，佮俄羅斯的故事，攏是這款安排。到尾仔換𪜶兩个大姊抗議，講明明是𪜶讓小妹，煞著揹懶屍愛計較的歹名。看來三查某囝毋但食命，閣是逐項攏占贏，𪜶抗議無效，這是各人的「落塗時，八字命」。