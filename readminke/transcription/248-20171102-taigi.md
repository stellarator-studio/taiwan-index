---
issue: 248
title: 坐車遊臺灣
author: 邱文錫
date: 2017-11-02T00:00:00.000+08:00
topic: 懷想
difficulty: 1
wikidata: Q98095653
wikidata_link: https://www.wikidata.org/wiki/Q98095653
author_wikidata_link: https://www.wikidata.org/wiki/Q98096294
author_wikidata: Q98096294
---
現代人國內外旅行真普遍，政府嘛咧認真推廣，去外國招觀光客，閣獎勵國內旅遊，錢予家己人趁，這予我想起過去六十年坐車遊臺灣的滄海桑田(tshong-hái song-tiân)。
四歲的時陣，爸母𤆬我去下港割香𨑨迌。彼陣無觀光、旅遊、遊覽這款語詞，阮就是去割香、𨑨迌。交通工具就是火車、客運、撐渡船(thenn-tōo-tsûn)佮步輦(pōo-lián)。記持中就是北港割香炮仔乓乓叫(piàng-piàng-kiò)，臺南坐撐渡船過運河，閣步輦去安平看「億載金城。」
國校𨑨迌叫做遠足(uán-tsiok)，就是佇禮拜日租客運公司的車去𨑨迌。初中嘛是仝款，毋過毋是日本味的遠足，是臺灣味的郊遊。猶原是坐客運公司的巴士。
大學的時騎跤踏車去高雄的月世界𨑨迌，看著對面山跤一陣遊客，三四十人穿甲花lok-lok，是一台巴士載來的。這陣，我才知影，這是遊覽車載觀光客四界旅遊觀光。彼年是1970年。
彼陣猶是農業社會，大人逐工佇田裡做工課，無拜六佮禮拜；阮平時讀冊，禮拜日就有一大堆田工課等我去做。遊覽車坐𨑨迌，莫想較無蠓(mài siūnn khah bô báng)。
想袂到臺灣快速進入工業社會，坐遊覽車四界觀光旅遊變做誠普遍，遊覽車嘛毋是客運的專利，有真濟遊覽公司專門咧做觀光遊覽的生理。
閣無偌久，就有規家伙仔坐自家用的去旅遊，我嘛有十外年的全家旅遊的經驗。頭起先，觀光所在人少車少，停車方便，後來汽車大量增加，觀光景點是人較濟過狗蟻，車較濟過番仔火盒，開車變成惡夢，我就退出這款旅遊。
現時坐車遊臺灣，是回轉去遊覽車時代，觀光景點有人載到位，三頓有人款便便，阮就是食清、睏宮、人精英，比神仙無較輸。