---
issue: 30
title: 一粒飯包
author: 劉玉蕉
language: 大埔
date: 2013-08-01T00:00:00.000+08:00
topic: 懷想
difficulty: 3
wikidata: Q98095834
wikidata_link: https://www.wikidata.org/wiki/Q98095834
author_wikidata_link: https://www.wikidata.org/wiki/Q98096359
author_wikidata: Q98096359
---
「過晝咧，請一儕領一粒飯包轉去食！」
雅秀四正个外觀，嗯，看起來毋會㜮！領著飯包，一陣燒暖傳對手項來，還貼心哦，還有一杯燒湯呢！恁用心个飯包，哪定个？看真了，燒暖退撇一半，「信望愛甜甜屋」，腦海肚浮出一個畫面：嘴開開、目呆呆、行路踜踜蹭蹭，無定著還流緊口涎个一陣人，心肝肚愐：曾好食？有淨俐無？
在車肚，飯包像搞怪个細孲共樣，帶緊燒燒柔柔个香氣，遊遊野野搣到歸車飯菜香，餳到肚屎嘰哩咕嚕緊抗議。毋過心肝肚還係無確定，這粒飯包到底食得無？
轉到屋家，飯包還燒炣燒炣，像拆祕密禮物个心情趕緊打開飯包。「哇！」香氣衝對鼻公來，餳人萋踔个菜色，看得出做飯包人个認真，菜色還多哦！記毋得、算毋出有幾多種還過有哪兜菜，斯知五穀飯𩚨軟，豆腐干𤐙到會承牙，青菜油光油光，鹹淡也堵堵好落嘴。平常時外背食飯，驚怕蒂頭無洗淨，乜驚農藥吂過，𠊎毋食青菜。今晡日天落紅雨了，𠊎食到一屑(sudˋ)菜屑(seb^)都無伸。該菜蓋頭真會囥泥个位所，𠊎挑挑擘開來巡，當場感動到心肝肚五味合雜，實在淨俐！第一擺食到恁歡喜、恁放心个飯包，難得个係飯包肚看毋著有加工過个齋料，除了好食還較多个係感心！
飯包既經食撇了，燒暖个感覺跈喉嗹行到心肝肚。係仰脣个愛心同耐心，分訓練个先生甘願挑戰高難度，付出加倍个時間來提點該兜慢板、毋伶俐个一陣人，花幾多心血正做得出恁泥高水準、有品質个飯包！「一枝草一點露」因為先生，厥等除了畜飽自家外，乜減輕了屋家人个負擔。上天少分該陣人某種能力，毋過訓練先生發揮人性个光明面，教厥等打開另外一扇窗門，毋使靠人同情、救濟，擎起釣梹斯釣自家想望个彩色魚。旁觀个𫣆等除了欣賞、鼓勵，更加需要个係支持。希望社會个溫情能得像厥等个飯菜香共樣，傳到長長久久。