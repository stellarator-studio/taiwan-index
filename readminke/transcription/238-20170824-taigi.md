---
issue: 238
title: 我是臺灣人
author: 林淑期
date: 2017-08-24T00:00:00.000+08:00
topic: 人物
difficulty: 1
wikidata: Q98095638
wikidata_link: https://www.wikidata.org/wiki/Q98095638
author_wikidata_link: https://www.wikidata.org/wiki/Q98096288
author_wikidata: Q98096288
---
你、我攏佇臺灣出世，咱當然是臺灣人。毋過，『秘克琳』神父煞講：「等53冬，我總算是臺灣人矣。」佇伊82歲生日這工，受頒臺灣的身份證，伊講：「我是臺灣人，我欲繼續為臺灣拍拚。」
這个外國神父，就是《蘭陽舞蹈團》的創辦人──『秘克琳』神父。29歲彼冬，伊坐船來到臺灣，伊心內咧想：「臺灣這个國家需要啥物？宜蘭這个所在需要啥物？」伊看著真濟臺灣囡仔，散學愛去補習，閣補甲真晏，攏無享受著學習的歡喜佮快樂。伊心內有一个聲音咧呼喚伊：「臺灣囡仔哪會使按呢大漢，失去自由自在、無煩無惱的囡仔時咧？」伊就發心欲替遮的囡仔、青少年甚至家庭，來做心理治療的工課。所以，伊才成立蘭陽青年會，提供活動場所，予𪜶會當拍排球佮網球，來敨放壓力。伊閣看著臺灣的民族舞蹈真媠，想欲發展舞蹈，就oo-tóo-bái騎咧，四界鼓舞家長予囡仔來教會學跳舞。
毋過，50冬前的羅東，無啥有人了解舞蹈，閣看伊是一个阿啄仔，當然袂放心予查某囝去。伊想欲成立青年會提倡舞蹈的理念，閣無受著教會的認同佮幫贊，所以，這條路，是充滿挑戰佮艱難。毋過，伊認為，人若有堅心相信，上帝的確會替咱開始。就是按呢的信念，伊才會勇敢面對困難，堅心打造出這个屬於囡仔的舞蹈天堂。
1970年代，伊看著臺灣的外交真困難，伊認為藝術文化，是超越語言佮國際的，會當幫贊臺灣行出困境。經過兩年的奔波走傱，總算佇1974年，會得𤆬14个9歲到14歲的囡仔姊，去伊的國家──『Italy』表演。雖然第一場演出，干焦32个觀眾，毋過伊鼓勵𪜶，準做干焦10个觀眾爾爾，咱嘛愛盡心表演，予人看著咱美妙的舞步。後來，𪜶閣跳甲羅馬去，佇教宗保祿六世的面頭前表演，彼時有萬外个觀眾咧觀看，逐家攏呵咾甲會觸舌，閣一直共𪜶翕相呢！就按呢，𪜶成做全世界第一个佇教宗面前表演的藝術團體，閣連紲佇『Italy』表演三個月久。
平時，伊逐日攏去看囡仔練跳舞，伊認為囡仔的教育愛對𨑨迌開始。老師愛予囡仔耍，佇耍當中斟酌觀察學生，真自然共囡仔的動作編入去舞蹈裡。毋但按呢，伊閣認為舞蹈愛有故事性，老師愛佮囡仔對話、激頭腦，做伙編出屬於𪜶的故事，做有創意的互動教學。就是這款教育理念佮堅持，1989年蘭陽舞蹈團參加西班牙「第三屆世界民族舞蹈比賽」，得著「上受大眾歡迎」的大獎，閣爭取著1992年西班牙「Barcelona奧運藝術季」的表演。咱臺灣嘛佇1994年，成做國際民俗藝術節協會正式的會員國。五十外年來，蘭陽舞蹈團已經跳遍世界，累積上千場的演出矣，毋但予全世界看著臺灣文化的媠，嘛做出成功的文化外交。
『秘克琳』神父共五十外年的青春奉獻予臺灣，予濟濟臺灣囡仔跳出希望，跳出性命的光彩，嘛跳上國際的舞臺。你、我，頭戴臺灣天，跤踏臺灣地，喙啉臺灣水，咱攏是臺灣人，閣較愛關心家己的文化，予全世界看著美麗的臺灣。