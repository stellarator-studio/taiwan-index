---
issue: 135
title: 鐵馬
author: 邱文錫
date: 2015-08-20T00:00:00.000+08:00
topic: 懷想
difficulty: 2
wikidata: Q98095493
wikidata_link: https://www.wikidata.org/wiki/Q98095493
author_wikidata_link: https://www.wikidata.org/wiki/Q98096294
author_wikidata: Q98096294
---
鐵馬鐵馬是阮厝邊，伊是頂輩人。自細漢阮攏叫伊鐵馬，實在無大無細，毋過序大人無出聲，阮就共伊叫牢咧。
鐵馬蹛佇阿掌伯𪜶的厝後，行過彎斡暗毿的竹埒仔路，才是𪜶兜。五十年前，𪜶兜是庄裡獨一的草厝，就是塗墼厝壁，有茅草厝頂彼款，真是破鬖(phuà-sàm)佮落伍，散赤人逐項都綴人袂著。
草厝雖破，架勢原在。厝前有長條(tn̂g-liau)的塗埕，埕尾是三丈外懸的竹埒，厝後是果子宅，有種弓蕉、柑仔、檸檬等。厝前塗埕地，厝後果子宅，有成深山隱士清幽揜貼(iap-thiap)的茅廬(mâu-lôo)。毋過𪜶兜是散甲鬼欲掠去，佮隱士的清閒暢樂差真濟。
鐵馬佮阮仝姓，阮攏叫𪜶老母「親阿姆」，算是「麵線親」。我每逐擺去𪜶兜，攏看著親阿姆坐佇戶橂頭，攑一枝胡蠅拍仔咧拍胡蠅，拍著的就共掰(pué)做一堆，真正是奇景。
鐵馬無田無園，干焦做散工仔度活，會使講掩(om)一支喙都袂密。斯當時百姓人仔若欲翻身做好額人，干焦是買愛國獎券這途爾爾，就是五箍著二十萬彼種。伊無啉酒，無跋筊，橐袋仔若有冗剩錢，就會買一張等手氣。
庄裡逐家攏知影，見擺佇路裡拄著，就共招呼講：「鐵馬，衝(tshìng)矣未？」伊跤踏車那踏，面仔柴柴，無越頭就應講：「衝矣！」衝矣就是五箍著二十萬。小學的時陣，阮囡仔伴若是拄著伊，攏會同齊大聲共伊按呢招呼。幾十年後，我佇路裡拄著伊，猶原是一聲：「鐵馬……」毋過，後壁彼句煞講袂出喙，換做：「你欲去佗？」伊應講：「街仔底」，猶原是無攬無拈。
水會流，人會老，鐵馬已經是七十外歲的老大人囉，我猶原叫伊鐵馬，猶原是無大無細。