---
issue: 110
title: 六堆運動會在六龜
author: 吳秀梅
language: 南四縣
date: 2015-02-26T00:00:00.000+08:00
topic: 文史
difficulty: 1
wikidata: Q98095939
wikidata_link: https://www.wikidata.org/wiki/Q98095939
author_wikidata_link: https://www.wikidata.org/wiki/Q98096267
author_wikidata: Q98096267
---
六堆，係一個在地圖尋毋著个地名。
頭擺在明朝、清朝時，有盡多福建、廣東人遷徙來臺灣開墾，佢等毋係學老人，就係客人。原本就歇在臺灣个原住民、平埔族，為著分這兜外來个移民爭走土地、爭走水源，不時會有出草㓾人个事情發生，就連學老人、客人自家也會相戰。
來開墾歇在下淡水溪附近庄頭个客人，為著保護家園、保護屋下人个性命，平常就有學武鍛練身體个習慣，甚至對唐山請打拳頭師父來教佢等。無想著在康熙六十年，發生朱一貴事件，這兜鄉民分做六隊，佢等組成民團對抗，因為做毋得同正式个軍隊共樣，故所改名安到六堆。
家園雖然平安了，毋過，有人犧牲了。大家人就在竹田起了忠義祠，來奉祀這兜英靈忠勇公。六堆个組織體現客人个硬頸精神，民團維持了百過年，出堆參加戰事了幾下擺，一直到一八九五年，對抗日本个戰事失敗才解散核。
光復過後，有幾下個六堆子弟，希望大家人毋好添放核六堆先民个光榮事蹟，就邀集鄉民舉辦六堆愛國聯誼會同第一屆運動會。過後國民政府戒嚴，就停辦了十過年，對民國五十五年恢復到今，每年都分前、中、左、右、後、先鋒堆輪等仔辦，今年係第五十屆了。今年个六堆運動會係右堆个高雄市六龜區愛來主辦，預定在三月二十八、二十九號兩日舉辦。二十四號暗晡頭會先到忠義祠敬天公，過請忠勇公遶境到六堆个每一個庄頭，傳承忠勇公忠義、愛鄉土个精神。最尾兩日个運動會有田賽、徑賽、球類競賽、民俗體育比賽，會有六堆十二個鄉鎮區个運動好手來競爭；同時還有嘉年華會，推銷各種个農產品，到該時定著會鬧彩彩。
三月份天時最好，歡迎大家人來六龜尞，參加六堆運動會，共下來鬥鬧熱。