---
issue: 239
title: 手機仔無毒
author: 黃文達
date: 2017-08-31T00:00:00.000+08:00
topic: 抒懷
difficulty: 1
wikidata: Q98095640
wikidata_link: https://www.wikidata.org/wiki/Q98095640
author_wikidata_link: https://www.wikidata.org/wiki/Q98096345
author_wikidata: Q98096345
---
噗薰、啉酒、哺檳榔真僫改，食毒的上蓋害，這世人「賣碗盤的捙倒擔——去了了」！有一款毒無開喙食，干焦用怙手攄，講是沐著手機仔毒。以早的人食飯毋是配話就是配電視，「向頭族」的時代改配手機仔。美國有一个導演看袂過，刁工拍一齣恐怖片，片名號做『APP』，咱遮翻做「手機仔有鬼」，欲予遐的手機仔族戲看煞，驚甲軟跤兼破膽，就按呢改過自新。
中著手機仔毒的人，會親像媠姑娘仔愛照鏡，目睭繩(tsîn)一塊玻璃片仔。手指頭仔踮頂懸耍蹌跤雞，真成布機咧經布，uān-nā經橫，uān-nā經直；嘛足成樂團的指揮，搐來搐去無一時閒。綴時行去膏著這款毒的人，雖然膀胱袂敗馬，毋過尻川黏佇金交椅，比乞食仙閣較懶屍骨；有的七少年、八少年就目睭起煙暈，規組害了了；一工到暗激天天，噷噷無愛應話，共邊仔的活人當做柴頭尪仔，顛倒佮網路社群的生份人「即時通」，傳一張圖，揤一个讚，你兄我弟親戽戽。
手機仔變成電子奶喙仔，煞心的「機迷」滿四界，莫怪一冬有十幾億支來出世。拄著這號魔神仔，鬼牽溜溜行，痟tin-tang烏白舞，仙講都講袂聽！政府有喙喝甲無瀾，只好心肝掠坦橫，毋管駛車抑是擋紅燈，只要手賤摸手機仔，騎『oo-tóo-bái』的罰一千，駛車的罰三千。今年的正月到今(tann)，已經取締萬外件。檀香山甚至通過「行人分心法」，禁止步輦的市民看手機仔，才袂好運的家己跋甲大空細裂，歹運的予大台車挵甲糜糜卯卯。頂個月淡水有一个「馬路三寶」真出名，機車那騎手機仔那捋，不死鬼對公車的後斗唚落去，鼻目喙櫼一下歪膏揤斜。尾仔救護車先送伊去急診，交通隊嘛綴去病院共關心，順紲送伊九千箍的紅單。
戇大呆按呢生濫糝用，烏狗偷食，煞害白狗受罪。論真手機仔是好物，雖然生做扁扁薄縭絲，窮真一斗較贏九石，正港是輕蠓蠓的好枝骨。一項抵百項，卡片佮錢銀毋免紮，錶仔毋免掛，閣佮光焱焱的手電仔。行程有祕書做安排，報紙、雜誌在咱掀，導航報馬仔𤆬咱遊臺灣。電話會當敲，電視揹咧行，電子批隨時寄，聽好翕相、聽歌、錄音佮錄影。詞典、百科全書、搜揣軟體逐項攢便便，書僮綴前閣綴後，人人攏是博士博。
手機仔無毒，規身軀裼裼寶，袂輸「機器貓」的百寶袋仔，內底有規『thoo-lá-khuh』的好家私。好家私嘛著好師傅，心肝頭有主張，巧巧人袂走差，科技帶來的福氣滿天星！