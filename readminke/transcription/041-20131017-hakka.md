---
issue: 41
title: 旗扇
author: 張美容
language: 海陸
date: 2013-10-17T00:00:00.000+08:00
topic: 懷想
difficulty: 2
wikidata: Q98095848
wikidata_link: https://www.wikidata.org/wiki/Q98095848
---
「禎伯姆當好意，今年又送兩支旗扇來，你愛無？擎支轉去。」天時冷咧，阿姆一頭問𠊎，一頭像收麼个寶貝樣，摎旗扇抺到淨淨，用塑膠絡仔裝起來。
「好啊！」𠊎隨口應應仔，心早就飛轉到頭擺頭擺个年代。
「扇仔撥啊撥，鬚仔抹啊抹，扇仔跌啊忒，鬚仔嗄打結。」老弟擎支扇仔，學該阿丑又講又扭，歸屋人看到哈哈大笑！阿姆一頭用旗扇撆佢个屎朏，一頭帶等痛惜个笑容罵佢：「恁大人咧，無一滴正經！」該時个熱天暗晡，係仰般个快樂、難忘。
吃飽夜，家家戶戶就兜著凳仔排在店亭前，大人坐交椅、凳頭，細人仔在爺哀个腳脣坐矮凳仔，大人一頭摎隔壁鄰舍打嘴鼓，一頭撥扇仔，毋過，扇仔總係撥在腳脣細人仔个身項，一下一下還愛問：「有蚊仔無？」𠊎兜一片聽大人你一句、佢一句，講等細人仔聽無幾識个話語，一片享受等旗扇一陣一陣涼沁涼沁个風，毋多知、毋多知就凴等阿姆睡忒咧。
𠊎公最生趣，一到熱天，總係著條水褲頭，打等赤膊，旗扇毋識離身，歸日坐在交椅頂扇仔撥無停，成時看佢像人睡忒咧，旗扇還係慢慢搖啊搖，毋識跌落泥下。無撥扇仔時，就看著佢摎旗扇插在背囊个水褲頭頂，行上行下，扇仔也毋會跌下來，長下想摎佢開個玩笑，偷偷在後背摎佢个扇仔挷出來，看佢知無？毋過，平常少講、少笑个阿公在屋下盡有威嚴，無人敢在「太歲頭那頂高動土。」這係五十年前个事情咧，一轉眼，阿公過身也有三十零年咧，佢个身影，還真真留在𠊎个眼前、心肚！
「旗扇盡好用，做得撥涼又做得逐蚊仔，下把有錢乜買毋著。」阿姆擇一支最新最亮个分𠊎。𠊎知，拿轉去倈仔一定會講𠊎拿兜垃圾轉來，有冷氣、有電扇个時代，麼儕還用扇仔！唉！佢後生到連「旗扇」个名就喊毋出，仰會體恤著阿姆摎旗扇个感情，還過旗扇背後濃厚、溫暖个親情。