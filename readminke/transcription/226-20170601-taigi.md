---
issue: 226
title: 蓆草的故鄉
author: 林淑期
date: 2017-06-01T00:00:00.000+08:00
topic: 景點
difficulty: 1
wikidata: Q98095622
wikidata_link: https://www.wikidata.org/wiki/Q98095622
author_wikidata_link: https://www.wikidata.org/wiki/Q98096288
author_wikidata: Q98096288
---
「哇！哪有遮大頂的草笠仔！」佇蓆草文化館壁頂，有一頂世界大的草笠仔，直徑竟然超過225公分長，這是今年阮去苑裡拜訪朋友的時發現的。以前定聽人講「大甲蓆、大甲帽」，阮叫是講這攏是佇大甲做的，原來伊真正的產地是佇苑裡，遮才是蓆草的故鄉。
誠拄好，文化館的館長阿芬，是阮翁的好朋友文池兄的牽手。伊真熱心共阮紹介，伊講：「阮阿母、阿媽以早攏咧做這，我嘛小可仔會曉。我做囡仔的時陣，規苑裡攏靠這咧食穿。做草蓆、做笠仔是阮遮的文化，嘛是阮的根。」「1936年彼冬外銷日本的草笠仔，就超過一千六百萬頂，所趁的外匯排臺灣特產的第三坎。」聽到遮，我才知影這个倚海的庄跤所在，竟然有遮爾奢颺的過去。
聽講苑裡過去流行一句俗語話：「無重生查埔，重生查某。」我心內感覺真憢疑，想講佇往過重男輕女的社會，這號代誌敢有可能來發生？原來笠仔、草蓆當興的時，外銷價數好，工資嘛懸。一个查某囡仔，干焦靠做笠仔，就會當養飼厝內六个頭喙，莫怪家家戶戶攏愛生查某囡仔。所以，苑裡的查某人，毋才會當靠編織，編出家己佇厝內的地位佮尊嚴。
阿芬講上興的時陣，毋管你行到佗一口灶，大人、囡仔，大細漢攏愛做，會曉編織的人口就有萬二个遐濟。彼陣一頂草笠仔若賣十二箍，就有通予你糴幾若斗米，所以囡仔功課一下寫好，就愛鬥做無通𨑨迌，毋才有這條趣味的「草蓆歌」流傳佇苑裡。歌詞是按呢：
一枝兩枝罔來拈，毋通共阿母嫌無錢。
一枝兩枝罔來搝，毋通共阿母伸長手。
一逝做了閣一逝，做甲當時才會快活。
一頂做了閣一頂，做甲當時才會清閒。
一逝兩逝罔來做，毋通放放想𨑨迌。
人做草笠金噹噹，阮做草笠破三空。
人做草席『一級棒』，阮做草蓆崁屎桶。
後來因為時代的變遷，這項傳統手藝沓沓衰微。好佳哉，這馬苑裡的蓆草文化館，毋但共國寶級的蓆草阿媽聚集佇遮，閣有『DIY』的教學，希望透過教育來推捒，共遮爾有特色的地方產業傳承落去。