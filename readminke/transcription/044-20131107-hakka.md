---
issue: 44
title: 一日美人
author: 張美容
language: 海陸
date: 2013-11-07T00:00:00.000+08:00
topic: 文史
difficulty: 2
wikidata: Q98095853
wikidata_link: https://www.wikidata.org/wiki/Q98095853
---
頭擺个鄉下，滿哪仔就有花好摘，為著摘花，毋驚崩崗，也無驚石壁。𠊎最愛茄色个花，像黃藤枝花、波籮盎花、胭脂花，這兜深茄色、淺茄色个花，有兜看起來溫溫柔柔，有兜看起來高高貴貴，盡特別、也盡餳人。𠊎長下湊兜伴共下摘來份家啦，分𠊎無愁無慮个童年加添盡多个快樂。
一到秋冬，盡多野花就慢慢退場咧，有一種花接等跋上大地个舞臺，佢雖然毋係𠊎最愛个茄色，毋過第一擺看著佢，就分佢多變个面容餳著，該就係開在山頭、路脣，跈等「九降風」搖擺、跳舞个「臺灣山芙蓉」。一樹一樹山芙蓉花，摎莊下、山村打扮到鬧鬧熱熱，𠊎見在冷沁沁个天時出門，看著這熱情个花，歸隻心就燒暖起來。
山芙蓉在舊曆9月「霜降」時節開花，天氣緊冷，花就緊開緊鬧，所以佢也有一個盡文雅个名，安到「拒霜」。又因為佢朝晨頭開个花係白色，到晝變成粉紅色，臨暗仔又轉到桃紅色，花色一日三變，所以又有「千面美人」、「三醉芙蓉」个稱呼。頭擺鄉下人看著這種花會隨等時間改變花色，還摎佢安到「鬼花」，實在生趣。可惜這靚靚个山芙蓉花斯有一日好光景定，一早開花，到暗就謝忒咧，在一日中放盡光彩，實在係紅顏薄命啊！
山芙蓉在鄉下盡常見，佢係臺灣个原住民，臺灣全島2000公尺以下个地區全看得著佢个蹤影，愛佢个人一定盡多，像臺北、苗栗、臺南、屏東地區就有用「山芙蓉」安名个餐廳、咖啡廳、飯店、民宿，從這做得證明，臺灣个原生種得著臺灣人个心！
又係秋風起个季節，故鄉山芙蓉跈等冷風起舞个身影，又在𠊎个心肝肚出現。在這冷天，最靚、最親切、最多姿多采个野花就係佢咧，𠊎摎自家講，愛記得挷工挷工尋個時間去拜訪佢，欣賞佢多變个面容。