---
issue: 41
title: 新的舊厝
author: 邱文錫
date: 2013-10-17T00:00:00.000+08:00
topic: 文史
difficulty: 3
wikidata: Q98095379
wikidata_link: https://www.wikidata.org/wiki/Q98095379
---
澎湖二崁佇兩个山崁的中間，算是湖仔地(ôo-á-tē)，才叫做二崁。三百外年前，開基祖陳廷益來遮徛家生湠，到今人口增加，小庄頭蹛袂落去，就有真濟人徙去臺灣，毋過𪜶對搖籃血跡(ôo-nâ-huih-jiah)的所在猶真感念，趁著錢就會轉來起氣派的新厝，予祖先佮序大人蹛，𪜶猶原佇外地拍拚。
𪜶的厝是正身護龍起的，毋過頭前一定有起牆圍來閘寒天的東北季風。澎湖出產硓嘳(lóo-kóo)石佮『玄武岩』，所以遮的壁堵、風圍、路邊牆仔，攏是用這兩項石材起的，這佮臺灣真無仝，臺灣的建材是塗墼(thôo-kat)、竹管、磚仔。我看規庄頭有幾十間新的紅瓦厝頂，毋過厝身猶是舊舊，原來這是政府出錢做社區營造，才會當看著遮濟新的舊厝，規个庄頭才會遮爾整齊、清氣、麗斗(lè-táu)。
咱踏入大門，就看著細細的厝埕，雙爿的護龍佮正身嘛攏是矮矮細細，這是因為澎湖風透，二崁佇兩个山崁中間，算是風港，風閣較透，所以閘風真要緊。來到大廳，攑頭就看著厝頂大枝福杉做的楹仔(ênn-á)，喔！這款建材是貴參參，會使講是有錢無地買的，這是政府出錢、專案進口才有法度。看𪜶用遮爾好的建材，閣用幼膩的手路翻新，看起來真恬𠕇(tiām-tīng)，閣擋一百年應該無問題。
厝頂嘛真特別，正身是雙倒水(siang-tò-tsuí)的，毋過佇護龍抑是門樓會留一个平台，叫做磚棚(tsng-pînn)，是曝魚乾、菜乾的所在。厝外嘛有另外的特色，咱厝邊空地種果子草菜，若有設風圍，就共這塊地叫做宅仔(the̍h-á)，臺灣的風圍是竹仔、樹仔，這搭卻是硓嘳石，正正是就地取材(tsiū-tē-tshú-tsâi)。
行佇街路裡，就親像轉去一百年前的光景，恬靜、安祥，時間嘛恬去，袂輸是民俗村咧，予人有轉去古早的感覺，嗯！二崁真是好所在，我佮意。