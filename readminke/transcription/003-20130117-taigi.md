---
issue: 3
title: 甜粿
author: 藍春瑞
date: 2013-01-17T00:00:00.000+08:00
topic: 文史
difficulty: 2
wikidata: Q98095336
wikidata_link: https://www.wikidata.org/wiki/Q98095336
author_wikidata_link: https://www.wikidata.org/wiki/Q98096370
author_wikidata: Q98096370
---
到厝的時陣，隨看著一模三寸懸，直徑差不多八寸的甜粿，架(khuè)佇尪架桌頂，我共帽仔採落來，問阿母講：「盍(khah)會摸著泔泔(ám-ám)咧？」
「賣粿的販仔拄才炊好一工爾，生成按呢；著愛囥久，才會𠕇𠕇(tīng)。」
「喔……」搝椅頭仔那坐，那閣問講：「干焦(kan-na)買一項，敢袂傷少？」
阿母斟一甌茶那啉那閣回話講：「今(tann)的囡仔，袂愛食這號古早物矣，定定囥到清明嘛猶好好，無人會偷食；加買是加鎮位爾，顛倒討債人的錢！」
「甲(kah)按呢，是毋是攏莫買，代誌就煞去矣？」
「袂使！古早人有講，厝內若有凶事，彼年就無炊甜粿，盍會使無咧？」
那啉茶，我那閣問阿母講：「細漢的時陣，攏做足濟款的粿，像講發粿、包仔粿、菜頭粿，顛倒比甜粿加好食濟矣！」
「啥物粿攏無效，囡仔仝款歹喙斗；總是，賰賰一大堆，全欲向(ǹg)老歲仔共推(thui)落去，真正無法伊！」
「做粿是誠纏的工課，是按怎古早人欲舞這咧？」
「求好彩頭爾爾；古早人講『甜粿過年、發粿發錢、包仔粿包金、菜頭粿食點心』，欲求平安、順範，新年兜、好運途；盍會使無攢(tshuân)得？」
「阿母……」我喙仔笑笑講：「我看是新正年頭求好運、講鬥句，敢毋是咧？」
「毋是！」阿母隨紲喙(suà-tshuì)講：「是新例無設，舊例無滅！」