---
issue: 149
title: 安平古堡，性命難保
author: 邱文錫
date: 2015-11-26T00:00:00.000+08:00
topic: 懷想
difficulty: 1
wikidata: Q98095510
wikidata_link: https://www.wikidata.org/wiki/Q98095510
author_wikidata_link: https://www.wikidata.org/wiki/Q98096294
author_wikidata: Q98096294
---
五十外年前，我畢業旅行，來到安平古堡𨑨迌，看著的是懸懸的石條(tsio̍h-liâu)塔城，四邊是平坦坦的魚塭仔佮砂仔地，四面開闊，一望無盡。平時會當看光景，戰時嘛會當觀軍情，真是軍事要地啊！
四十外年前，我佇臺南讀冊4冬，逐年攏會去遐𨑨迌，感覺古蹟就是古蹟，千古不變，維持古早的模樣，留下古早的記持。
十外年前，阮一陣人坐遊覽車遊古堡，佇車頂，遊覽小姐就紹介講安平的蚵仔煎上蓋有名，俗閣好食。有影啦，阮落車行過車路，就看著一片的樹林，樹跤排足濟椅桌，每一桌攏是人客，攏是咧食蚵仔煎，人聲沖沖滾(tshiâng-tshiâng-kún)。無偌遠的所在閣有一間廟，有進香團的鑼鼓聲佮炮仔聲，欸！這敢毋是夜市仔咧？臺灣人拚經濟有影是無分暝日，無揀所在。
蚵仔煎食煞，就照指示牌去樹林邊的便所消敨、洗手面，欸！遮哪會有一間石條厝咧？欸！這敢毋是安平古堡咧？僥倖喔，伊正正是安平古堡，久年不見的安平古堡。
行起去城堡共看覓咧，因為予這爿樹林閘咧，看無光景，彼爿的平陽(pênn-iûnn)魚塭仔攏是車路佮樓仔厝。看到遮，心肝頭做一下滾絞起來，這毋是滄海桑田，這是人禍，根本就是山珍海味摒落潘桶，毋捌字閣兼無衛生。
凊彩一个麗篤的建物，攏會共四箍圍留做平地，按呢才會當展現出伊的莊嚴壯麗，獨一無二。原早的古堡就是按呢設計，按呢起造(khí-tsō)。這馬佇城跤種樹林，樹跤設擔仔位，樹林共光景閘掉，蚵仔煎的油煙共古堡黏油滓(iû-tái)，免偌久伊就會變成「安平油堡」。啊逐工媽祖廟的鑼鼓聲、炮仔聲，會共伊吵甲變臭耳聾，免偌久伊就會變做「安平臭耳聾油堡」。
文化佮經濟對戰，又閣輸一遍。