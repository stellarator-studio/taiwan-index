---
issue: 56
title: 撐棟撐
author: 彭瑞珠
language: 四縣
date: 2014-02-06T00:00:00.000+08:00
topic: 懷想
difficulty: 2
wikidata: Q98095868
wikidata_link: https://www.wikidata.org/wiki/Q98095868
---
「有『棟棟叉』欸！」係別莊个龍過路啦！佢兜熟絡个弄在對門个細巷仔入。「撐．棟．撐，七．揰．七！撐．棟．撐，七．揰．七！」係龍摎莊項个大伯公相借問、頷頭个鼓仔聲。
「撐棟撐，七揰七！撐棟撐，七揰七！」轂轂个鼓仔聲，係本莊个龍起勢迎了，大家出來跈龍哦！龍珠捩捩轉帶等龍頭，左起右落、左起右落，牽等電火个龍身逐等龍珠，左磬右覂、激上激下像紅紅个火屎連起來个花火樣仔，還靚啊！一下仔，龍珠又弄等龍頭在自家个龍圈肚鑽過來鑽過去，搞到自家纏等自家又毋會打結，還生趣哦！跳龍了！十過節个長龍在路項橫等，對龍尾起勢一節一節跳往前，轂轂个腳花、齊腳跳起跳落，還好看哦！滾龍了！滾龍了！龍身箍起龍頭，龍頭分自家捲著了，龍身略略仔尞下來、龍頭躍等龍珠放勢牯撐高，歸莊仔人都跈等迎龍个人「嗬！」一聲，紙炮仔滿哪仔咇礫噼掠、火煙沖上天頂像也跈等大家䢍講「嗬（好）」樣仔！
毋過係堵著落水天，大家个心肝肚就「噢呵」了！因為「撐．棟．撐」，會「涿．濕．濕！」。愛去哪位迎龍前，擐籮䈪个人早一兩日就先去行拜帖了，哪日迎哪莊早早也都有安排，係堵著落水該就「噢呵！」了──迎龍个人會涿濕濕、跈龍个人乜少，就毋鬧熱了。
年下仔，取竹、剖篾、作龍頭、龍圈、龍尾、剪布、畫龍身、牽電火，後生人出工作龍、老人家出嘴教精，莊項个龍一年搣到比一年較靚。愛仰般跳、仰般弄，也有阿爸、阿公輩个功夫傳承。哪儕人較適當來擐籮䈪、哪兩儕人來擎龍頭、麼人來擎龍尾、麼人正曉得擎龍珠，都有詳細个計劃。哪莊愛先行、哪位一定愛去，後生條仔也有煞猛摎老輩人學精。遠遠个山頂，就算正孤孤一戶人家，莊項个龍，乜會煞猛飛過去，山肚人正毋會眼望望仔、淨聽聲定定。點眼、迎龍、化龍，全全有遵過神明个龍，係頭擺月半時節苗栗各莊頭都有个鬧熱，跈龍也係阿婆揹等孫仔、阿哥牽等老妹，歸莊仔人毋會跌忒个齣事。
「撐棟撐，七揰七！」月半又會到了，龍又愛出來了，大家共下來去看迎龍哦！