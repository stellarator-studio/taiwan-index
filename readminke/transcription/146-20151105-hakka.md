---
issue: 146
title: 阿婆畜个豬仔
author: 吳秀梅
language: 南四縣
date: 2015-11-05T00:00:00.000+08:00
topic: 懷想
difficulty: 2
wikidata: Q98095985
wikidata_link: https://www.wikidata.org/wiki/Q98095985
author_wikidata_link: https://www.wikidata.org/wiki/undefined
author_wikidata: Q98096267
---
豬仔，係人類蓋早就開始畜个頭牲。雖然豬仔無像牛仔會𢯭手犁田，無像馬仔會挷車走恁遽，毋過，佢盡有經濟價值，也係祭拜時節重要个牲儀。故所，頭擺家家戶戶加減都有畜幾頭豬仔。
豬仔在諺語裡肚也輒常出現。像「耕田愛畜豬，畜子愛讀書」、「養子不教不如養驢，養女不教不如養豬」、「養子毋讀書，毋當畜條豬」，都係講在農家畜豬仔分家業興旺，後代子孫係無用功讀書，斯會比豬仔還毋值哦！又有講「還生食四兩，當過死後食豬羊」、「在生食一粒番豆，過贏死後拜豬頭」就係奉勸世人愛賢孝，莫等到爺哀過身吔，正準備傪菜个祭拜牲儀，到該時就來毋掣吔。
阿婆屋下也畜幾下頭豬嫲，在屋脣同糞缸黏共下个豬欄，係每擺去便所都愛經過个所在。雖然隔等柵門，豬仔「gongˊ gongˊ gongˊ」緊鼻个鼻公毋會揬著𠊎，愛行過去時𠊎本本驚到會死！還細跈等阿婆屎背尾，看佢將剁綿綿个豬菜同燥糠耖好，用杓嫲一勺一勺舀入飼料槽肚，豬仔像餓壞吔緊來搶食，莫怪會用「豬接杓」來形容盡好插嘴个人。
𠊎等總係誤會豬仔屙糟、懶尸，豬欄裡背臭澎澎，這實在愛怪厥主人。阿婆吂中風以前，不時會洗豬欄；阿婆發病過後，就換大阿舅會去洗。洗豬欄時先擐大大桶井水，順續將大細隻豬仔沖沖洗淨；再將佢等逐共下，將地泥个豬屎搓淨來。洗淨過後，豬嫲眠在淨激激个豬欄，一隻隻細豬子尋著乳頭唶乳，你做得看著佢等嘴角全在㖸。
豬仔正經食多拉(laiˇ)多，豬屎味係難免个！硬(ang)仰仔洗，還係有味緒。𠊎在都市大个，比毋得阿婆鼻慣吔。每擺𠊎撚等鼻公嫌臭，阿婆會笑咪咪，掊一下額前个頭那毛，塞入髻鬃，慢慢仔講：「這兜豬仔，係若二阿舅讀書个註冊費，係三阿舅討心臼个聘金，係細阿姨行嫁个嫁妝，仰會臭呢？」