---
issue: 22
title: 麥片摻咖啡
author: 藍春瑞
date: 2013-06-06T00:00:00.000+08:00
topic: 懷想
difficulty: 3
wikidata: Q98095356
wikidata_link: https://www.wikidata.org/wiki/Q98095356
---
穡頭舞到九點，枵饞甲想欲食寡物件止饑，揣著麥片才沖好爾，雄雄影著桌頂有便利包的咖啡，拆開就共摻落去。
我慣勢十點準時去睏，目睭未瞌(kheh)進前，攏會先看一點仔冊，通較好落眠，盍會知影時鐘霆十一下，猶金金咧掀彼本小說；姑不將就共房間禁予暗眠摸，想欲緊睏，通較早起來做代誌。
反(píng)來反去，被單弄起弄落，干干仔睏袂瞌睡(ka-tsuē)；有聽著二樓咧做守衛的阿義，翻點落班轉來摒盪、洗衫，這猶輕蠓蠓，無蓋大聲；毋過，phì-phè叫的淺拖仔聲，顛倒聽甲明明明，遮行遐趖，嘛毋知影底時，伊才恬去。
雄雄目睭褫(thí)金，巷仔頭的路燈仝款光焱焱，四箍輾轉靜甲有聽著阮某小可咧鼾(kônn)，嘛有聽著遠遠杜猴咧哼，伸手捎亂鐘看，才三點爾，家己佇心肝內想，猶早咧，罔閣眯一下，這陣若毋摔(siàng)大眠，是欲等當時咧！
自按呢夢天夢地，夢鱟桸夢飯篱，欲醒毋醒的時陣，『噗…噗…』叫的機車，佇亭仔跤當咧起動，我知影是四樓的阿旺欲出門送報紙，應該是五點半無毋著；即時閣覕入去被內，想講閣躽(nuà)一睏，上班嘛猶會赴。
盤山過嶺到一个庄跤所在，入去一間八音、鑼鼓沖沖滾當咧做醮的大廟，前埕、後殿軁來軁去的時陣，無細膩煞共供桌頂的王梨挨落來塗跤，經(kenn)一下險躄覆向(phih-phak-ànn)；才知影活欲吵死的是門外大路的車聲，翻身躘(lìng)起床，尻川後袂輸有鬼咧逐按呢，無khà食早頓，衫凊彩幔咧，三伐做兩伐趒(tiô)到停車場，趕甲規粒心肝咇噗惝，拚性命傱(tsông)到學校，拄好八點赴簽到。
閒時我有咧啉老人茶，往過嘛捌啉過咖啡，閣毋是一改、兩改爾，攏無礙著。這改煞暗頭仔食西瓜，半暝仔反症，是毋是人老矣，我嘛毋知。