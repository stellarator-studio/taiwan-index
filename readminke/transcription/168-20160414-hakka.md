---
issue: 168
title: 菜金菜泥
author: 李秉璋
language: 詔安
date: 2016-04-14T00:00:00.000+08:00
topic: 抒懷
difficulty: 1
wikidata: Q98096014
wikidata_link: https://www.wikidata.org/wiki/Q98096014
author_wikidata_link: https://www.wikidata.org/wiki/Q98096269
author_wikidata: Q98096269
---
這站新聞不時在報，菜貴蔘蔘，菜个價數擱創二、三十年來歷史新高！一兜夫娘人嘛講，菜恁貴實在買毋會落手。一條竻瓜愛八十一箍，苦瓜一條百外箍，逐件貴。自舊年八月初八个颱風過後一禮拜，菜即起大價。雖然有一站仔高麗菜便宜到一粒二十，三粒五十箍，毋過菜價黏泥擱起起來。加上天氣無順，好天泥熱，好天泥寒，連苗栗大湖个草莓攏得雪掩去。新聞一直報一陣擱一陣个人暢去賞雪，一兜所在嘛落冰角，歸臺灣攏在歡喜、驚喜落雪啊。毋過𠊎想个顛倒係菜討起大價啊。
聽著一兜夫娘人唸厥丈夫「你正經係摸天冷冷，攏毋知心肝疾。市場踅一輪轉，四個細子即毋見去啊！」、「正經係食米毋知米貴」。自助餐內底嘛貼公告，「自今日起，因物件起價，食到飽个價數一儕愛兩百六十九箍」，這兜攏係反應著菜起大價，普通百姓生活个困難。
毋過，清明過後，天氣燒暖，吹南風。菜即像歕風遐款，大著全然緊。像俗語講个「一夜大一吋」。菜个價數即像坐雲宵飛車，對天崠跌落泥下。難怪作穡人不時掛在嘴講「菜金菜泥」。這即係作穡人个無奈。價數好个時像在賣金圝，敗價个時，便宜貴賤無人買，只好拗落田底作糞，想著毋盼又心酸。
菜貴傷民，菜賤傷農，這真像係閃毋會開个宿命，一切攏係䀴天食飯。所以後回菜若好價个時，請大家毋使過頭欣羨作穡人。當知作穡人个收成攏係愛拚到歸身汗，透早出門做到暗，正經係「汗滴禾下泥，粒粒皆辛苦」。靠山食山靠海食海，種菜个作穡人單單靠這兜田底个菜生活。若像跌徼，跌贏即趁一水个錢，若堵著連續落大雨菜綿了了、抑係出產過量个時，這下即愛連本輸淨淨，生活更艱難。毋過佢人總係毋盼拁祖先留落來个好田放得佢荒莫。猶係認真種菜，一期望過一期、一水拚過一水，得大家桌崠有好食个青菜。
