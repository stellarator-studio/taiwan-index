---
issue: 160
title: 長年菜
author: 徐姿華
language: 大埔
date: 2016-02-18T00:00:00.000+08:00
topic: 抒懷
difficulty: 2
wikidata: Q98096004
wikidata_link: https://www.wikidata.org/wiki/Q98096004
author_wikidata_link: https://www.wikidata.org/wiki/Q98096312
author_wikidata: Q98096312
---
𠊎做細人該下，阿奶身體還當健，佢已煞猛，會在屋脣、屋背改菜園來種菜，照緊節氣來種青菜：蔥、蒜、吊菜、蕹菜、韭菜、角菜、紅菜、白菜、菜瓜、苦瓜項項有，平常時三餐个青菜斯對這來。冬下頭，阿奶斯會種大菜同菜頭，青荷荷个大菜斫落來使得萋萋煮來食，也使得滷鹽加工做鹹菜、做覆菜，抑係晒淡乾；阿奶總會留幾頭大菜過年好用，愛入年假咧，斯同菜頭挷轉來炊菜頭粄、同大菜斫轉來炆長年菜。
逐年三十暗晡食團圓飯个時節，桌頂定著有炆筍乾同長年菜，炆好个筍乾淰黃淰黃，摻核共下炆去酪酪个菜頭同鹹菜，香香脆脆个筍乾合核酸丟酸丟个鹹菜同菜頭，好食都舌嫲硬硬會吞落去。長年菜也炆去酪酪香香，食起來還有一屑屑苦甘苦甘个味瑞，阿姆總係用煠好頭牲个肥湯來炆筍乾同長年菜，筍乾並長年菜較澀愛油氣，用肥湯來炆盡堵好。該兩鑊大嫲鑊个筍乾同長年菜，長下對三十暗晡食到初五開年假，暖了暖、餐餐都上桌。
細漢時節个𠊎當惱食長年菜，嫌佢菜色黃黃又苦篤苦篤，一屑都毋餳人食。頷膽个𠊎識問吾姆講：「該菜恁歪食做麼愛煮恁大鑊？又無人愛食。」吾姆應𠊎講：「細人毋好亂講話！這係『長年菜』，𫣆過年生成愛食『長年菜』，屋家人正會長長久久、長命百歲。『長年菜』有人講係本成農業社會，農家个長年會趁收好二冬禾了後，同頭家贌地來種大菜，收成个時節堵好係冬下，賣分人家加賺一屑錢好過年。因致係長年歸年做工，又加額種个菜，斯安做『長年菜』，這『長年菜』也象徵長壽、苦盡甘來，過年時節家家屋屋做下會食這『長年菜』，希望使得長命百歲。」聽著阿姆恁泥講，高不將𠊎正刻耐食這長年菜。
到大漢咧，𠊎去到外背讀書、食頭路，逐年尞寒轉屋家過年，團圓飯桌頂共樣有炆去油光油光、淰黃淰黃个筍乾同香香酪酪个長年菜，怕係𠊎既經知得這菜代表个意思，還有回鄉遊子个心情，傍核爺哀个笑容，團圓飯个筍乾食來特別脆、長年菜也少撇苦味，正伸甘味忒等。