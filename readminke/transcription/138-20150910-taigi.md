---
issue: 138
title: 做月內
author: 王秀容
date: 2015-09-10T00:00:00.000+08:00
topic: 懷想
difficulty: 1
wikidata: Q98095497
wikidata_link: https://www.wikidata.org/wiki/Q98095497
author_wikidata_link: https://www.wikidata.org/wiki/Q98096261
author_wikidata: Q98096261
---
做月內「買田看田底，娶新婦看娘嬭」，毋知是查某囝種著老母，抑是環境的學習，母仔囝定定是若仝一个模仔印出來的。因為阿母的個性、反應佮話語，沓沓滴滴會變做囡仔的記持，查某囝會用相的思考來做代誌。「大狗盤牆，細狗趁樣」，就是這个道理。囡仔人捷罵毋聽，捷拍毋驚，講嘛著講，毋過，上好是佇生活內底做好樣予𪜶看。
我有一个朋友，伊囡仔飼甲攏足才情，阮一陣朋友若佮伊見面，攏一人一句叫伊莫囥步，伊見擺都講伊教囝無撇步，干焦拍拚共厝款予好，予囡仔穿予燒燒，予食飽飽，先顧腹肚，才顧佛祖。在我看，是囝學著伊的認真拍拚才著。
伊的拍拚嘛是對母仔遐傳來的，阮這个朋友大學一下畢業就去美國讀冊，後來佇美國結婚生囝，閣嫁雞對雞飛，嫁狗綴狗走，定定綴彼个教授翁，全世界飛來飛去，去逐國演講做研究。因為阮若姊妹仔伴，伊轉來臺灣，攏會相揣。我這个驚麻煩的人，一直誠佩服伊佇外國過日子的勇氣，佮揹大跤細跤的行李按呢飛來飛去，逐擺都問伊：「敢袂忝？」
因為四界飛，兩个查某囝，一个佇美國生，一个佇日本生。做月內欲按怎咧？雖然外國人無時行，毋過，臺灣阿母講：「生會過雞酒芳」，愛做月內共身體侹予勇健，若無食老就知影。阿母是一个毋捌字，閣較莫講是英語、日語，連騎跤踏車都袂曉的老歲仔人，竟然為著欲共查某囝做月內，就按呢無人牽，一關過一關，家己飛去美國，飛去日本，閣一蹛蹛兩個月，佇遐逐工踅市仔買菜、買物攏總來。
母親的拍拚，毋但佇日常生活，伊的恩情會遐爾大，是因為拄著代誌，干焦想著顧囝，啥物攏毋驚！咱捌聽過火燒厝的現場，有老母用身軀共囡仔掩咧，犧牲家己的性命，予囡仔平安無事。新聞嘛捌看過，有老母一下拄著危險，先共囡仔擲去安全的所在，家己袂赴走煞無命去，這就是偉大的母愛。