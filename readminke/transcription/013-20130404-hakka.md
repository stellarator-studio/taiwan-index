---
issue: 13
title: 掛紙
author: 彭瑞珠
language: 四縣
date: 2013-04-04T00:00:00.000+08:00
topic: 文史
difficulty: 2
wikidata: Q98095816
wikidata_link: https://www.wikidata.org/wiki/Q98095816
---
矛𤊶仔嗶嚦噼掠滿山通透，天花炮朗朗滾響到䢍天，來臺主个風水前企到淰淰拶拶个後代世輩，有共莊个叔伯兄弟、有歇到對門山个親戚、乜有對花蓮㧡等牲儀坐夜車來赴時，盡有誠意、毋過愛有一定歲數个叔公伯公正愐得出係哪棚人个共來臺主親族。山排脣還有一陣來鬥鬧熱，等等打醮墓分粄仔、尋無砰忒个紙炮仔、拈香精骨搞家啦飯仔个細孲仔。
頭擺，大體人耕種，北部个客家人會在舊曆年過啊忒个正月十六掛紙。好天好時，男仔人就會先去風水坪伐地，正毋會分滿山塞蓬蓬个草仔遮到尋無路，還過驚怕有得人畏个東西在草排肚囥等。掛紙前一日，婦人家愛先蒸好發粄，蒸發粄該下，細人仔盡好斯莫亂講話，發粄係毋肯發、也係必來毋靚該下，正毋會分人捉來出水。牲儀愛按算好，來臺主、阿公、阿太……有幾多位愛掛，就愛準備幾多副牲儀。擺牲儀、點香、拜喏、矺黃嘏紙、燒金銀紙、打紙炮仔，分大家掛紙過个塚埔，開陽開陽、一門一門碑石頂矺有黃嘏紙个風水，亮線个企等摎俚共下守顧這片山園。
這下，大家人大體愛上班，掛紙个時日，就對舊曆正月十六起勢到清明前，大家講好來，選一個吉日吉時，共下去掛紙就做得了。無打發粄，買雞卵糕乜做得，當發。
該清明時愛做麼个呢？打艾粄啊！食艾粄，除濕氣。艾仔愛曉得摘，正(ziin)艾正好摘，假艾仔、臭艾摘轉去就會分人刻臭頭。還過，學看天時啊──老古人講：「清明晴，魚仔上高坪；清明雨，魚仔杈下死。」意思講，清明這日係出日頭，今年雨水就會當足，就毋使愁水庫水會緊來緊溓了。