---
issue: 62
title: 牛起飆
author: 李秉璋
language: 詔安
date: 2014-03-20T00:00:00.000+08:00
topic: 懷想
difficulty: 1
wikidata: Q98095876
wikidata_link: https://www.wikidata.org/wiki/Q98095876
---
真久真久毋識擱䀴人牽牛，今年過年時嗄䀴著一個作穡人牽牛在駛田。得𠊎想著細漢時務牽牛个經驗。像𠊎這款年歲，牽過牛个人無多。毋過屋下底成過係大火灶，人真多，細子嘛真多。大人無閒田底个事，細子嘛愛鬥相共做事。毋係渡阿弟無即阿妹，嘛不時愛去割遐割毋會用盡个田塍草。逐日打早愛起來掃頭前坪，兼掃後背坪个鵝屎、雞屎。歇睏日猶愛清豬椆。尤其係逐日烏昏个時即愛牽牛去路食草，頭路真多無一時閒。
記得第一遍牽牛个時，阿依吩咐𠊎人三兄弟牽一隻恁大隻个牛去食草。雖然成過識䀴阿公和阿怙牽過牛，毋過自家牽牛係頭一回，心肝底會驚、會擘心、會掣。所以三個細子即真擘心又大膽个拁牛索敨開，牽牛去食草。行到大路，牛著面行，著面俯頭食草。起頭下，猶真順利。𠊎人嘛真歡喜，三兄弟即著面牽牛著面賞，䀴牛个膴身面上有真多牛蜂在食佢个血，𠊎人即去拗一支觀音竹椏替佢攔烏蠅和牛蜂。
無定著係𠊎對這隻牛淡薄驚驚，討替佢攔牛蜂時，像討像毋敢。這隻牛䀴𠊎細子好欺負，嗄起飆起來，對路一直走去。這時務个𠊎實在驚死了，跈在牛个後背一直捎，著面喊兩個阿弟走轉屋下討救兵。𠊎捎討敨毋會過氣，這隻牛䀴𠊎捎佢毋會著，即歇睏落來，著面行著面食佢个草。等𠊎捎討到位，即又擱起飆，𠊎心肝即足急，真驚牛走無去，這下𠊎即會壞囉。
捎擱捎，幾下回攏討得𠊎捎著，毋過這隻牛等𠊎捎偎，即擱走。一半下，牛硬討走無䀴去，害𠊎心肝擘心到硬討死。即按走走歇歇，落尾𠊎即款款行偎，躡手躡腳，好定泥對牛索撿起來，牽這隻牛返轉頭，這時務屋下个大人嘛騎鐵馬攔來，大家正安心做垺拁牛牽轉去。