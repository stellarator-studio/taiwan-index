---
issue: 191
title: 運動較贏食仙丹
author: 黃文達
date: 2016-09-22T00:00:00.000+08:00
topic: 生活
difficulty: 1
wikidata: Q98095564
wikidata_link: https://www.wikidata.org/wiki/Q98095564
author_wikidata_link: https://www.wikidata.org/wiki/Q98096345
author_wikidata: Q98096345
---
古早人無時行運動養生，祖逖(ti̍k)舞劍，陶侃(khán)搬磚仔，古冊講是蓋希罕。「年驚中秋，人驚卌九」，鄭成功佮𪜶後生鄭經無上卌的福氣，干焦39歲就行去！啊若注重運動的現代人，磕袂著活到七、八十。
靠運動侹身體已經20外冬，朋友呵咾我勇khiàn-khiàn，毋知影我以早是死殗殗(giān)的破病雞仔，便若感冒攏愛注大支射、滴大筒，嗽甲腹內強欲吐出來。是按怎這陣會變做勇跤馬，佮一副鐵拍的身體？毋是轉大人，嘛毋是食著仙丹，因為「做兵」予我變做正港的查埔人。
寢入兵仔營逐日愛走三千，我「烏仔魚搢水」，雙跤硬拖死徙，目屎含咧，喙齒筋咬咧走。尾仔體能坐噴射機，佇「新訓中心」佮「幹訓班」表現了真出腳，逐禮拜都放「榮譽假」。退伍了後「豹形健身」、「䖙倒練腰」無斷站，胸坎佮手股頭維持𠕇硞硞的肉球，腹肚皮猶有畫「田」字巡。骨力走運動埕、跳索仔佮騎鐵馬，我的跤手猛掠有擋頭，束結袂大箍，少年袂老mooh，真罕得破病，健保卡囥佇屜仔內生菇。
電影《阿甘正傳(ForrestGump)》的男主角對美國東岸斬(tsánn)過西岸，踮路裡連紲走兩三冬。印度的「性格(FaujaSingh)」佇百歲高齡完成42.1公里的馬拉松比賽，拍破「金氏世界紀錄」。感謝兩人做好模樣共我引𤆬，20年來我運動埕走袂𤺪，雙跤袂輸鬥『ba-té-lih』，15輾走煞規身重汗，毋但排毒去油，閣會當消敨壓力佮煩惱。『MP3』紮咧，看是興聽歌，抑是學語言，一兼二顧，毋但走出健康，順紲走出學問！
運動上môo-tn̄g，較贏食仙丹！緊來佮「運動」死忠兼換帖，鬥陣共身軀的歹物仔唱聲。做伙來流汗，「日頭兄」、「月光姊仔」會共咱拍噗仔，閣有鳥獸蟲豸(thuā)喝咻的加油聲，勇健的人生上快活！