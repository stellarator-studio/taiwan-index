---
issue: 107
title: 轉去看老爸
author: 藍春瑞
date: 2015-01-29T00:00:00.000+08:00
topic: 懷想
difficulty: 2
wikidata: Q98095458
wikidata_link: https://www.wikidata.org/wiki/Q98095458
author_wikidata_link: https://www.wikidata.org/wiki/Q98096370
author_wikidata: Q98096370
---
阿爸這陣95，按我做囡仔會捌代誌的時陣起，就飼7个頭喙，求腹肚莫枵著爾。跔(ku)佇撩柴館做粗工，攢(tshuân)食、穿燒都艱難甲強欲無氣通喘，盍有快活的日子通過咧？
伊45的時陣，走出來家己開店做建材、五金的生理。舞較無20冬，才趁著淡薄仔老本有通買地、翻厝，閣好運拄著時機一工一工好，生理才愈來愈齊勻閣有錢趁，聽候予5个後生讀冊佮娶新婦攏煞，義務小可有一个收尾的時陣，伊就定定咧哼講差不多愛退矣。自按呢64歲彼年，共生理放予大漢囝去扞，講欲去掘樹頭仔、耍盆栽佮山頂種菜，心肝才會快活，通加食幾冬矣。伊真正講到做到，收跤洗手，放甲離離離。
4冬後，招一寡伊的朋友伴，組織『中華雅石會』來耍石頭，規日親像石磨仔心按呢轉袂煞，毋捌有閒過。到伊差不多86歲彼年，規个人略仔走縒去，是毋是頭殼雄雄鈍去，抑是元神、氣力較無，變甲攏袂興去摸、去耍所有佮石頭有牽磕的代誌，誠少去插雅石界的會務。
大體仔共看起來，生理放予後生彼冬起，沓沓仔面肉消瘦、頭鬃反白，紲落去逐年攏加減會破病、入院，一工比一工較有老款，跤手那來那慢鈍，勻勻仔變做一个目花手掣，行無啥會去的老歲仔。按頭到尾我攏看佇目睭內，見若想著遮的，心肝頭攏誠毋甘，嘛足無奈何。
差不多倚欲是20冬前，我彼陣毋知是佗一條筋絞無絚，無事無白盍會去想著和阿爸做伙的日子賰無偌濟矣，著愛趁伊猶健健有佇厝裡的時，較捷去佮伊見面，順紲通佮伊坐落來講一寡爸仔囝的心內話，若無，都合(too-ha̍p)會愈來愈少，凡勢攏烏有去嘛無的確。著是這个緣故，逐禮拜六的尾暗仔，我攏會駛車轉去瑞芳，同齊和伊食暗，去伊的房間罔開講、話仙，搬一寡阮做囡仔彼時沓沓滴滴的笑詼代誌，抑若無，就牽對日本時代艱苦過日的代誌出來餾。定會拖到八點，伊準時哈唏，講欲歇睏，才徙跤行開伊的房間。