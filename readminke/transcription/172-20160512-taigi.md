---
issue: 172
title: 種樹仔的查埔人
author: 林淑期
date: 2016-05-12T00:00:00.000+08:00
topic: 人物
difficulty: 2
wikidata: Q98095540
wikidata_link: https://www.wikidata.org/wiki/Q98095540
author_wikidata_link: https://www.wikidata.org/wiki/Q98096288
author_wikidata: Q98096288
---
自細漢，我就真愛種東種西。不管是木瓜、檨仔、龍眼、菝仔，只要是會當食的我攏種過。毋過，這攏是為著窒(that)家己的喙空爾爾。若佮這兩个愛種樹仔的查埔人比起來，我煞有淡薄仔歹勢。
聽講種樹仔會當治療悲傷的靈魂，法國有一个小說家Jean Giono（尚‧紀沃諾），伊捌寫過一本真出名的小說《種樹仔的查埔人》。故事內底的主角是牧羊人Elzéard Bouffier（艾爾則阿布非耶），因為某囝過身去，伊只好孤一个人隱居佇法國的Provence（普羅旺斯）。伊共對親人的思念，化做對大自然的關懷佮大愛。伊逐工種一百粒橡子，連紲三十四冬，予原本焦洘拋荒的高原，成做人類歇身khû燒的樂園。伊無求名利佮回報，一世人堅心做一項著的代誌──種樹仔。這種無私奉獻的精神，毋但共地球創造生機，閣豐富人類佮大自然的互動。
另外一位是咱臺灣人──盧銘世，伊予《種樹仔的查埔人》這本冊吸引，決定欲去法國走揣彼片青翠的樹林。1999年伊專工去Provence旅遊，看著闊莽莽充滿性命力的山林，閣聽著Paris（巴黎）的藝術家，按算欲佇Paris到Barcelona（巴塞隆納）種一大排樹仔，來做千禧年的地標。伊深深受著感動，嘛下願欲佇臺灣，沿「北迴歸線」種兩千欉樹仔，共咱的地球結一條軟紡紡的青絲仔巾。這个理想雖然無法度順利進行，毋過伊猶是堅持生態改造的夢想。伊認為只要一步一跤印，堅持做著的代誌，自然就有人會跟綴。
伊講：「愛著較慘死，我愛大自然，所以我種樹仔。」伊認為種樹仔，就愛種一欉會當呼喚感情的樹仔。伊邀請社區的民眾佮伊做伙種黃肉樹，欲種進前，伊先共紅卵分予逐家食，閣共卵殼埋佇塗肉做肥，伊佮逐家翕相留念，約束10冬後，做伙轉來黃肉樹跤破豆、泡茶。伊希望透過一个上難忘的過程，予種樹仔成做一款性命的約束。毋但按呢，伊閣𤆬頭成立一个『綠手指』的團隊，鼓舞濟濟社區的人，家己種樹仔、種花、挖生態池，共腌臢的邊仔角變成清氣佮落落(kū-lak-lak)的這號認真佮無私，影響真濟民眾綴伊加入環保的行列。我想伊所做的，毋是干焦種樹仔爾爾，無形中嘛種出夢想佮種出希望。
其實，種一欉樹仔，就是種一份愛，種一份對土地的疼心，種一份對人的數念，嘛是對囝孫的一種交代。原來，種樹仔毋但會當救地球，嘛是一種幸福。親像這種愛種樹仔的人若較濟咧，咱的生態環境佮地球，一定愈來愈美麗，咱人嘛會活甲真媠氣。
