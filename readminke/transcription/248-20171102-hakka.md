---
issue: 248
title: 爽水
author: 林伯殷
language: 饒平
date: 2017-11-02T00:00:00.000+08:00
topic: 抒懷
difficulty: 2
wikidata: Q98096120
wikidata_link: https://www.wikidata.org/wiki/Q98096120
author_wikidata_link: https://www.wikidata.org/wiki/Q98096277
author_wikidata: Q98096277
---
𠊎个老屋後背有條安到「陰溝」个坑壢，聽著名就知這條坑个兩旁脣有盡多樹仔，因為樹影盡密，就算透當晝在坑肚爽水，乜毋使愁會分日頭炙烏。這條坑沒深潭窟，平常時个水淺淺仔，大約到腳目珠定定，加上坑水又淨又涼，熱天時，細子當好來這位爽水，同時，也做得覓蜆仔、捉蝦公。䃗下頭个石空肚有時節會囥等老蟹，䀴著个人就會煞煞去挷老蟹草來嘍老蟹，技術好个人，無幾久就做得嘍著幾下個。對戴莊下頭个細子來講，陂塘、圳溝、坑壢、溪壩通盤係爽水个地方，等天時一轉熱，就會䀴著細子在這兜地方爽水。尤其係放避暑，熱到無空囥个時節，細子定著會先想愛尋個地方來爽水，最好黏時做得摎手腳浸入水肚，分自家涼爽兜。
係愛洗浴仔，坑壢、圳溝忒狹、水忒淺，洗毋得，愛行去崁下个大溪壩，無就係圓環仔正做得。大溪壩兼石䃗脣有一個陂頭作出來个潭，潭面異闊、水又毋會忒深，洗浴仔盡堵好。記得高中聯考考煞該時，聽講有兜高中規定，係毋會洗浴仔个學生就做毋得畢業，𠊎聽著後，有兜愁。阿爸有閒就會渡等𠊎去潭肚學洗浴仔，正起勢洗个時節會驚驚仔，毋敢離石䃗脣忒遠，驚會分水打往下，泅毋轉來。等𠊎學有一站仔，較會洗兜，正敢慢慢泅較遠兜。該量時䀴著有兜鄰舍敢直接躍入水肚、泅去泅轉，𠊎心肝肚想：「𠊎毋知愛等到幾時正會像佢兜恁會洗浴仔！」
另外一個做得爽水，也做得洗浴仔个地方係圓環仔。該位原旦係用來分水个水圓環，裡肚个水會捩捩轉，陂頭作起來个潭水流入水圓環後，水會打到壁捩轉來，分入兩片个大圳。有兜膽較大个人會挑挑從入水口跳落水圓環，分水打到壁，捩啊轉，到大圳口，手出大力劃幾下水，又做得轉到入水口，再過分水打到壁捩加輪，歸個人跈等水捩上捩下盡好爽，較無膽个人就尋壁脣水捩較慢个地方來爽水。避暑下晝，輒常會䀴著歸群歸群个細子在圓環仔爽水，該位做得講係熱天時節最多人想去爽水个位所。
細子好爽水，毋過，做爺哀个大體就驚細子自家去爽水，驚怕毋堵好會分水浸忒，出門做事前總係會千交代、萬交代做毋得偷偷去爽水。毋過，細子分人湊著个時節總係會忍毋核。偷爽水該下，最驚分其他大人䀴著，報分爺哀知，該轉到屋下事情就大條咧！有時節，也會有人報分學校知，先生得著消息，也會䟓䟓去巡，係分先生捉著，交轉爺哀，該屎朏就等等疾咧！水有時好爽，有時也盡無情，去安全个地方爽水，正做得安心又歡喜。