---
issue: 21
title: 有意思个北埔老地名
author: 張美容
language: 海陸
date: 2013-05-30T00:00:00.000+08:00
topic: 文史
difficulty: 2
wikidata: Q98095822
wikidata_link: https://www.wikidata.org/wiki/Q98095822
author_wikidata_link: https://www.wikidata.org/wiki/Q98096319
author_wikidata: Q98096319
---
北埔鄉在新竹縣，六十年代𠊎嫁過去，人生路不熟，最先愛認識个就係地名，正毋會行無路。北埔還留有盡多老地名，聽著家娘家官提起，感覺盡生趣、盡有意思。
在𠊎屋脣有一條細巷仔安到「叮咚橋」，該位並無橋，係在排水溝頂高鋪石枋，人行過，會叮咚叮咚響，就用這叮咚聲來安名。還聽講有隻山窩長下會聽著鬼叫聲，大家就摎佢安到「鬼叫窩」，舞清楚後正知，原來係羌叫聲，實在生趣。
北埔也有一隻村安到大湖村，總話著頭擺該位有湖抑係有大陂塘，背尾正知，客家人摎低平个「盆地」地形安到「湖」，大湖就係照地形安名个。還聽講有安到「推山窩」个，問人正知，客家人个「推山」就係「崩山」，這位个土質容易崩忒，就安到「推山窩」。最特別个係「楔隘仔」，原來北埔在清朝移墾時設有隘寮，因為防務需要，在兩隻隘寮之間再過楔落一隻，該位就安著「楔隘仔」。
臺灣有盡多地名摎當地个產業有關係，北埔就留下摎頭擺焗腦有關个地名，像：頭寮窩、二寮、四寮坪，係因為當地有焗腦个腦寮；五份八、六份壢、八份寮、九份仔、三十二份、四十二份，係用當地焗腦个腦灶數量來做地名，每十灶係一份，五份八就係有五十八座腦灶个位所。其他像製造面盆个「面盆寮」、燒焿油个「焿寮坪」、榨地豆油、苦茶油、茶油个「油車伯公」，焙菸葉个「菸寮坪」、種柿仔樹个「柿園坪」、種油茶樹个「油茶崠」，全摎產業有關。
頭擺恬靜个北埔，這下一到放尞日就人山人海，假使來尞个人係清楚北埔个老地名，毋單淨做得看出客家人安名个實在、簡單，也做得了解北埔个地形、物產、文化、歷史，恁樣，遶尞起來會還較生趣、還較深刻。