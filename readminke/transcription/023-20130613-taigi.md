---
issue: 23
title: 世界一的臺灣Hinoki
author: 陳憲國
date: 2013-06-13T00:00:00.000+08:00
topic: 新知
difficulty: 2
wikidata: Q98095357
wikidata_link: https://www.wikidata.org/wiki/Q98095357
author_wikidata_link: https://www.wikidata.org/wiki/Q98096340
author_wikidata: Q98096340
---
以早咱臺灣的木匠師，大概攏是用松梧(siông-ngôo)做材料製造器具。松梧就是世界上出名的臺灣檜木(kuè-bo̍k)。
真濟人攏知影松梧就是Hinoki。其實伊就是日本漢字「檜」的日語發音，華語正確的講法是『扁柏』，有人共伊號做松梧、松蘿、厚殼仔、黃檜；另外猶有一種松梧柴就是『紅檜』，日語發音是Benihi，伊除了予人號做松梧、松蘿以外，嘛號做薄皮仔。臺灣平地閣常在有一種觀賞用的樹欉，佇校園抑是公園定定攏看會著的，扁扁徛徛的樹葉仔形，並無披平去，真濟人當做伊是『扁柏』，其實華語正確的名稱是『側扁』佮Hinoki是袂比得的。
世界上，正式號做「檜木」樹欉的攏總有六、七種，天然分佈的地區是臺灣兩種，日本兩種，北美洲兩、三種，攏生長佇寒帶地區，攏是上(tsiūnn)千年以上的天然大樹。臺灣懸山地區1500公尺的所在，因為氣溫差平地大約是9℃，屬寒帶的氣候，是世界上檜木分佈上南爿的所在。現時上大片、上出名的是宜蘭Makau（馬告）國家公園的天然林。臺灣的Hinoki無論是材質、色水，花紋佮芳味，攏是世界一的，莫怪日本真濟有名的神社（とりい，鳥居）所用的木材，攏是用對臺灣進口的臺灣檜木——Hinoki。
咱臺灣數十年前就禁止佇懸山剉柴，所以現此時用的松梧材料，大多數是舊料閣加工的。日本佮美國的Hinoki價數非常懸，無啥可能進口來臺灣，市面上所講的美國、越南、寮國抑是別所在的檜木，應該攏是假包的較大面，毋是真正的Hinoki。