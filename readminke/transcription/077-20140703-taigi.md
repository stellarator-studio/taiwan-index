---
issue: 77
title: 舊衫
author: 王秀容
date: 2014-07-03T00:00:00.000+08:00
topic: 懷想
difficulty: 2
wikidata: Q98095421
wikidata_link: https://www.wikidata.org/wiki/Q98095421
author_wikidata_link: https://www.wikidata.org/wiki/Q98096261
author_wikidata: Q98096261
---
敢有影衫愛穿新的較好？阮大漢查某囝和細漢查某囝差兩歲半，毋過讀冊會差三个年級；彼陣大漢的去讀高中，細漢的就接阿姊國中的制服來穿，一點仔都無拍損。大漢的因為惜物，其實穿三冬的衫看起來猶足新，雖然穿新衫定著較媠，毋過細漢的感覺穿阿姊穿過的制服去讀冊足光榮，若像阿姊咧保護伊，閣若像有得著神力(sîn-lı̍k)仝款，會像阿姊遐𠢕。細漢查某囝一直到國中三年仔，實在會補會紩的所在攏無法度矣，就決定欲買一領新的鬥替換，阮感覺足奇怪，滾耍笑問講：「哪會有人欲畢業矣才咧買新衫？」伊講，伊仝款會惜惜仔穿，到畢業嘛欲予伊新點點，伊講免驚，學校有畢業生捐制服的活動，會當做環保，予人穿著新新的舊衫嘛誠好！
𪜶遐惜物，敢會佮𪜶幼囡仔的時，穿人予𪜶的舊衫有關係？其實我和足濟拄做老母的人仝款的心理，儉食儉穿儉用，攏會想欲予囡仔穿予媠媠，古錐古錐。毋過一聽著晟過囡仔的人講，穿舊衫較好育飼，攏嘛乖乖仔綴咧穿舊衫。其實，幼囡仔穿舊衫嘛好，因為囡仔衫有當時仔會比大人衫較貴，囡仔膨膨大，一暝大一寸，大甲有看著，買新衫穿無兩擺無彩。阮兜的囡仔就是接咧穿人的舊衫大漢，嘛會共添買的、穿無幾擺的、新新新的舊衫送予別人。我後來才理解，應該是爸母接受舊衫「感恩、惜福、分享」，日後就會按呢教予囡仔，知影感恩的囡仔，當然嘛好育飼、有福氣。
我細漢厝裡散，一直到國中，除了制服，我猶是穿人送的舊衫大漢。會記得讀小學四年仔的時，阿姑送阮一袋舊衫，我對內底反著一軀尖領黃色的洋裝，比比咧足媠足蔭肉(ìm-bah)，歡喜試穿，煞感覺胸坎遐怪怪，哪會噗噗？阮四年仔的老師定定請阮幾个仔功課較好的學生去𪜶兜包水餃，我就決定穿彼領媠衫去，老師看著干焦笑笑講：「這領愛等較大漢才穿喔！」伊應該是了解我這个散赤囡仔，想欲妝煞無錢買新衫的心情。彼領我感覺色水足媠的舊衫，我後來就歹勢閣穿，嘛毋知後來是予啥物人穿去，抑是佇彼个舊衫送來送去的年代，送去佗位？	