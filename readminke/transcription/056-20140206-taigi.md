---
issue: 56
title: 澎湖的大自然
author: 陳憲國
date: 2014-02-06T00:00:00.000+08:00
topic: 新知
difficulty: 1
wikidata: Q98095395
wikidata_link: https://www.wikidata.org/wiki/Q98095395
---
澎湖縣攏總有大大細細64个島嶼，大多數攏無人蹛。天人菊是澎湖的縣花，當地人講做是野菊仔花，1910年代才對中南美洲引進來澎湖試種，想袂到伊袂驚遮焦燥的塗壤佮大風，佇每年的3到11月攏開花開甲不止仔奢颺，會使講是大自然誠美妙的四配，澎湖嘛才有「菊島」的名號。另外，逐年中秋一下過，東北爿吹來的季節風誠透，有時若像咧做風颱，致使嘛有「風島」的名號。啊風都遐爾透，是按怎以早澎湖在地人哪會共伊稱呼做「平湖」呢？原來澎湖的內海仔是無風無湧平波波，湖面若像鏡遐爾平的緣故。
澎湖的大風雖然對在地人的日常生活佮觀光事業誠不利，毋過有用來做風力發電，所以澎湖攏袂欠電。以早為著欲減輕大風的災害，有種麻黃仔的防風林。2000年代初期，我捌受當時一位農政官員的邀請，佮伊同齊去遐參觀當地的造林工課。阮有一个初步的觀察，就是原本的樹種木麻黃已經漸漸退化去矣，可能是樹種傷單純化的關係。同時嘛發現遮有種「細葉南洋杉」這種新的外來樹種，大了袂䆀，未來可能有發展的空間。
最近，閣有一个機會去澎湖，做較全面性的觀察，發現「細葉南洋杉」的造林成果有影誠成功，全縣公路兩爿，差不多攏是種這款樹種，樹欉青翠閣幼秀，樹形嘛誠媠，共公路裝娫甲媠噹噹。毋過，根據大自然的原則，樹林應該是多元性的。傷過單純的物種是無合自然的原則的，特別是一種外來的新樹種，萬一將來若有一種新的病蟲害，恐驚見會造成大的災難，有需要考慮多元化的問題，加入一寡其他適合的樹種，嘛會當予當地的林相較安全。