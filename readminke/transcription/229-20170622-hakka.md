---
issue: 229
title: 看泥面
author: 邱一帆
language: 四縣
date: 2017-06-22T00:00:00.000+08:00
topic: 抒懷
difficulty: 2
wikidata: Q98096097
wikidata_link: https://www.wikidata.org/wiki/Q98096097
author_wikidata_link: https://www.wikidata.org/wiki/Q98096293
author_wikidata: Q98096293
---
該日臨暗仔，阿和伯擎等一枝怙杖仔，定定仔在厥屋下面前，行到吾這片析來，短短个一截路，手術過後个佢當像行吔異久。佢一看著𠊎在菜園肚無閒，開嘴就講：「看人面，毋當看泥面哦！」八十零歲个阿和伯，無想著佢一開嘴就同𠊎講這句話，一時間𠊎毋知麼个意思，也毋知愛仰般摎佢應話，就緊應講：「係哦！係哦……」
愐起自家在屋脣種吔恁多年个菜，想著阿和伯个這句話，感受當深，乜試著當有道理！十四年前个十月，𠊎正般來這位戴，隔壁个阿樂伯知𠊎想愛種菜，就讓出一角仔地，分𠊎好種菜。𠊎在南庄个五金行買吔一支衝新个钁頭，摎該角仔菜地个野草一钁頭、一钁頭定定仔鏟忒，再用钁頭改菜廂。隔壁个阿順叔，看著𠊎擎钁頭个樣仔，就知𠊎無種過菜，喊𠊎愛摎泥改較深兜仔，同𠊎講吔「深耕淺種」个道理。無兩坪闊个菜地，你絕對毋知𠊎改吔兩三點鐘，乜毋知𠊎出過幾多擺汗水，搣到𠊎汗流脈落、歸身溚潦，悿到會死，正同這垤菜地改好！
改好个菜地，愛來種麼个正好呢？想去想轉，想毋著愛種麼个。你就知該央時，𠊎識个菜無幾多，也毋知該時節愛種麼个菜！還係看看啊隔壁伯姆、阿伯種麼个菜，正來決定好啦。青花菜、白花菜、蘿蔔仔、菠蘺菜、竹篙蕒、荷蘭豆……，當多該時節種个菜，就在阿伯、伯姆个菜園，展出靚靚个身影。當記得該時，阿和伯姆鼓勵𠊎講：「毋使驚種無食，係肯煞猛種、日日守顧，有種定著就會有好收成喔！」考慮著照顧个利便，毋使洩麼个藥仔、捉麼个蟲仔，懶尸人種懶尸菜，還係來點(diam)兜仔蘿蔔仔、種兜仔蕒仔就好！
自點下蘿蔔仔，種下蕒仔，𠊎日日上班就行到屋脣个菜園，看蘿蔔仁有暴芽、綻筍吂？看該兜種下去个蕒仔有較大較靚無？係菜泥忒燥就摎佢淋水淋溼來，係泥肉忒瘦就摎佢放兜仔十全有機肥料！若係看著有生四點根、銅錢草該兜惹惹杈杈个野草，就隨手摎佢挷忒！就恁樣，蘿蔔仔一日一日高，蕒仔一日一日靚……。無毋著，就係恁樣！對該央時開始，𠊎就漸漸仔感受著土地、地泥對人个痛惜，生命係在地泥生出來个啊！你係對佢好，佢就會對你還較好。
愐起自家十四年來，累積罔多仔種菜个經驗，感受著阿和伯講个該句「看人面，毋當看泥面」，實在當有道理。土地有情，草木有情，菜果有情，深刻在吾个心頭項，正經，有影有跡！