---
issue: 239
title: 䀴
author: 林伯殷
language: 饒平
date: 2017-08-31T00:00:00.000+08:00
topic: 抒懷
difficulty: 2
wikidata: Q98096108
wikidata_link: https://www.wikidata.org/wiki/Q98096108
author_wikidata_link: https://www.wikidata.org/wiki/Q98096277
author_wikidata: Q98096277
---
逐年一到四、五月，滿山桐花開个時節，有兜山脣原旦恬恬靜靜个客家莊就變到鬧熱煎煎。有人䟓䟓去䀴桐花，有人䟓䟓去參加桐花祭个音樂會、唱山歌、表演等各項活動，經過這十過年來个發揚，桐花分人䀴著咧！客家也分人䀴著咧！其實，臺灣个山林肚早就有桐花樹，花也年年開恁多、年年開恁靚，斯爭無恁多人䟓䟓去䀴定定。一直愛到桐花祭推出後，大家正漸漸想著，原來臺灣有恁靚个桐花樹。這下，還有人䟓工摎桐花樹種到公園肚分大家䀴，這實在係頭擺想毋著个事情啊！
仰會共樣个桐花樹，前後有恁大个爭差呢？𠊎想，桐花除忒分人䀴著以外，還較重要个就係打動咧這下人个心。頭擺，生活較清苦个時節，人係䀴重桐花樹个經濟價值，正會去拈桐花子來榨油，正會去斬桐花樹來做番火精、做屐仔。背尾，桐花樹个經濟價值無恁好个時節，人就漸漸無去插桐花樹咧！等過一站時間，桐花祭開始後，人又重新轉頭䀴等桐花樹，䀴等桐花開，行轉桐花樹下，吹等風，䀴等桐花落下來，像人落雪樣。行在歸片白色个桐花樹下，毋係為著生活、也毋係為著經濟，係為著想䀴這場一年一度个「五月雪」，順續䀴一下頭擺拈油桐子行過个路，也順續講一下該量時个故事分細子聽。這下，在油桐樹下个人，毋單淨係目珠䀴著該白白靚靚个油桐花、心肝肚想著該古今事定定，應當還有該份對油桐花、對天地个感動之情，正會一年又一年、一擺又一擺䟓䟓轉到山脣來䀴油桐花。
人係一個主體，倚恃「䀴」將自家摎桐花結合起來。䀴，係自家先經過目珠，還有其他个身體五官將桐花个印象吸收入心肝肚，再過用思考摎心肝肚對桐花个回應組合起來，變成自家个想法，再過慢慢變成一個群體个想法，變成客家桐花祭。事實上，臺灣滿哪就有桐花，毋係客家莊脣正有，係客家人䀴著桐花後，先將桐花个印象變成桐花祭，感動咧大家，正有恁多人會䟓䟓去䀴五月雪。
桐花大開个山林，係你有䀴較真兜，有時就會䀴著摎桐花樹開花時間差毋多个香絲仔也當當開花。有時歸片个黃花也毋會恁輸白色个桐花，可惜，會䟓䟓去䀴相思樹開花个人就少忒盡多。其實，相思樹摎油桐樹个背景當相像，乜係頭擺山脣客家莊个重要收入來源，做得用來燒炭仔，也做得用來做堵撐、做用具。毋過，等香絲仔个經濟價值無恁好个時節，人乜漸漸無去插佢咧。有兜東西毋係𫣆這兜無䀴著佢，實在係這兜東西吂恁感動𫣆兜定定，相信盡多客家人到今還對香絲仔盡有感情，就像對桐花共樣，總有一日會回頭轉來䀴佢。