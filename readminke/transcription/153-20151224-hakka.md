---
issue: 153
title: 學種番薯
author: 邱一帆
language: 四縣
date: 2015-12-24T00:00:00.000+08:00
topic: 懷想
difficulty: 2
wikidata: Q98095995
wikidata_link: https://www.wikidata.org/wiki/Q98095995
author_wikidata_link: https://www.wikidata.org/wiki/Q98096293
author_wikidata: Q98096293
---
「番薯好改哩喲，遽遽去改喔！」下班轉屋，隔壁改番薯正轉个伯姆，就提醒𠊎講，吾番薯好改哩！「毋係講愛種有四隻月正做得改？」𠊎疑狐問伯姆。「若番薯毋係同吾个差毋多時節種个？好改哩，無會臭忒！」𠊎愐想新曆八月，當多人去過情人節該日，翻壟、插枝種落泥竇肚个番薯，既經有三隻零月，無想著恁遽就有好收成吔。
一入屋，煞煞著好靴筒、擎等钁頭，同伯姆分一隻肥料袋，就大步行向番薯園。該番薯園就在南庄農會家政班後背，係好心个阿發伯姆喊大家去種个。該係新曆七月時節，阿發伯姆喊阿發伯，駛打田機同自家个田打好來，再喊附近个人來種菜種番薯。今年年初，就同鄰舍講好，係有好種，𠊎乜愛去種看啊！結果𠊎運氣當好，敗勢！講毋著，係大家當好心正著！就分著阿發伯个半坵田來種，該係𠊎第一擺種番薯。
記得該日天時當好，打早𠊎就擎等一支钁頭、戴等一頂笠嫲、拔等一條tau-lu，擐一罐冷滾水，就去田項打番薯壟。去到田項，看脣頭阿伯打好个番薯壟，目珠鑑過厥个壟有幾闊、泥肉有幾賁，有樣學樣，钁頭改起兩片个泥。一朝晨，就分𠊎翻出三條像樣像樣个壟。臨暗頭，知𠊎愛種番薯个阿和伯姆，摎𠊎準備好兩百藤个番薯莖，𠊎就煞煞一藤一藤同佢楔入番薯壟，就恁樣𠊎完成吔種番薯个「大事」。
等到蕃薯藤綻出新葉、递出新藤，差毋多一個月過後，就愛入肥。講著入肥，毋係同肥料放到蕃薯壟頂項就好，哪有恁該食？係愛同粒仔肥入到兩片个泥竇肚！愛放入泥竇肚，就愛開廂！在壟个兩片析，钁頭刺(qiagˋ)出溝仔，左片一條、右片一條，放入堵好个粒仔肥，再同泥揞轉去，就完成吔入肥个事頭。兩三隻月過後，等到蕃薯藤递到兩手打開恁長，就愛「牽藤」，同長長探根个蕃薯藤，對左片牽到右片，再同右片个牽到左片，免得搶食番薯過多个肥料、養分。
對改壟種番薯、入肥牽藤、挷草蔭水到有番薯好改，三隻零月个時間，分𠊎有機會學習著仰般種番薯。這，第一擺个經驗，裡肚包等耕種人个智慧，還有淰淰个莊下人情味，定著，會分𠊎感動、想念一生人！
