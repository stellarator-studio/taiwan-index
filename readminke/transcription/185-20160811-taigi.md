---
issue: 185
title: 學客語足歡喜
author: 黃文達
date: 2016-08-11T00:00:00.000+08:00
topic: 懷想
difficulty: 1
wikidata: Q98095557
wikidata_link: https://www.wikidata.org/wiki/Q98095557
author_wikidata_link: https://www.wikidata.org/wiki/Q98096345
author_wikidata: Q98096345
---
得著全國語文競賽「客語字音字形」冠軍的「臺語人」，我是頭一个。2012年燒烙的冬尾時仔，客語字我已經熟甲臭火焦，毋才無細膩共第一名款轉來。縣長歡喜「半線」出𠢕人，吩咐教育處攢400張100箍的「全家禮券」共我獎勵，感謝我替故鄉爭取好名聲。
我毋是「客家人」，36歲進前客語毋捌半字。2007年溪州鄉的「成功國小」舉辦客語基礎研習班，12擺的拜三下晡，講師「龔萬灶」先生用疼心勻勻仔牽教，驚學員鴨仔聽雷，硞硞比手畫刀，華語、客語濫濫摻摻。黃黃的日頭笑bi-bi，敢若咧呵咾阮有夠認真。36點鐘注心注肝的學習，我的客語地基鞏甲在壁壁。三月日落來，南北來回黜(thuh)幾若逝，銅管仔車嚶嚶𨂿𨂿，車內搬演老公仔答喙鼓，三个「老師」袂輸食著『還少丸』，離離落落的客話喋袂煞，親像囡仔人的笑聲溢過來、溢過去，蓋成坐遊覽車唱『卡拉OK』彼款的歡喜！
我是正港的「臺語人」，讀國小以前干焦會曉講臺語。2007年教育部舉辦「閩南語字音字形比賽」，教師組的頭名就是我。我「羅馬字」記音的工夫算是真『siap-phah』，有好家私，工課就做會四序，毋才客話連鞭就講甲喇喇叫。2008年我交400箍報考客語初級認證，收著兩本冊佮8塊光碟，就按呢綿爛聽『CD』，骨力練漢字，差一屑仔就考滿分。有好頭嘛愛有好尾，袂使半中站落跑！2009年閣趁燒參加中高級認證，雖然當咧無閒寫論文，考出來的分數嘛是削削叫！
翻轉年研究所的論文『kha̋n-jióo』囉，想講客語字都也捌袂少矣，烏卒仔過河著愛向前衝。我這隻台灣牛開始犁規部(phō)「教育部臺灣客家語常用詞辭典」。攑筆共每一个語詞抄寫落來，那繩(tsîn)那記，uān-nā寫uān-nā那唸，餾過一遍閣一遍。有長志(tsiáng-tsì)就有福氣，2011年我佇高雄市提全國第二。
2012年的全國語文競賽換阮彰化做「爐主」。我共規本客語辭典抄寫7擺，語音竄筋入骨，漢字記甲仁仁仁，比賽彼工紮兩枝「如椽的健筆」，「好笑神」綴佇身軀邊，親像桌頂拈柑的我老神在在，勝利的鼓吹歕出呧(ti)咑(tā)呧！
學客語足歡喜，講客語真趣味！客家朋友對我親戽戽，講我是「失散多年的兄弟」。本土語言是咱臺灣的寶庫，語言就是文化，客語的智慧予我的眼界愈來愈楦闊，食好鬥相報，逐家做伙來學，後一个全國冠軍凡勢就是你喔！