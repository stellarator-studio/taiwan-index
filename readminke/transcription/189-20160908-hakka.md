---
issue: 189
title: 平安戲
author: 林伯殷
language: 饒平
date: 2016-09-08T00:00:00.000+08:00
topic: 抒懷
difficulty: 2
wikidata: Q98096041
wikidata_link: https://www.wikidata.org/wiki/Q98096041
author_wikidata_link: https://www.wikidata.org/wiki/Q98096277
author_wikidata: Q98096277
---
逐年到舊曆八月，𠊎屋下脣个莊頭就漸漸起勢做平安戲，六家、東海窟八月十六最早做，過來就係竹東、芎林雙十節做，再過來就係新埔。做平安戲係莊頭信士共下承蒙眾神歸年來對地方个庇蔭，同時，也祈求眾神來年做得繼續保祐風調雨順、國泰民安。
做平安戲最無閒个就係值年爐主，爐主早早就愛先䀴好做戲个日仔、注文戲班，會到平安戲个時節，還愛拜託各鄰个鄰長𢯭手到各家各戶收戲金。做戲前，爐主愛先摎莊頭个所有伯公等到大伯公下來共下坐，分大家敬謝，還愛辦理大閹雞比賽个秤重，決選出今年度个名等。到做平安戲該日，有打前十等个大閹雞愛排在伯公前分大家䀴，爐主會各各賞獎狀摎獎品。
做平安戲該晨早，大家會㧡等三牲、紅粄、生果摎金銀財寶去大伯公下拜，誠心誠意上香謝神。到成十點，神請好了，戲棚頂个鑼鼓會接等大響，戲班會先做一齣「打八仙」，有時會加迎財神，為今年个平安戲鬧熱開場。同時，值年爐主會在伯公前「跌新爐主」。𠊎戴个莊頭有兩個村，逐年一個村輪值一個鄰，就係愛跌出兩個新爐主，村長會企在爐主脣，照等明年輪值鄰个戲金名單，唸名仔，爐主就跪在伯公面前跌聖筊，「一筊、兩筊、三筊……」，一片唸、一片跌聖筊，摎歸鄰个人評一輪後，連續跌出最多擺聖筊个人，就係明年个新爐主。
十過年以前，逐年做平安戲个暗晡頭，阿姆就會準備兩張桌，請親戚朋友來食夜。大家有講有笑，屋下鬧熱煎煎，一直愛到摎所有人客送走、撿揫好，正有閒去伯公下䀴戲、買仙楂仔食。恁多年來，平安戲暗晡請人个人緊來緊少，𠊎屋下乜共樣，有盡多年無請人客了，阿姆講：「做平安戲無豐沛好食，敢會像！𠊎自家請自家總做得！」這下，到平安戲臨暗仔，佢就會煮一大鑊个惜圓，喊大家轉來食，佢䀴著歸屋下人平平安安共下食惜圓，就會笑等講：「這正係正經个平安戲！」