---
issue: 91
title: 阿爸愛人陪
author: 藍春瑞
date: 2014-10-09T00:00:00.000+08:00
topic: 懷想
difficulty: 3
wikidata: Q98095438
wikidata_link: https://www.wikidata.org/wiki/Q98095438
author_wikidata_link: https://www.wikidata.org/wiki/Q98096370
author_wikidata: Q98096370
---
先莫講正經破病在床，人若小可袂爽快，就無通遐好食睏，愛人佮伊好衰，是大細漢攏按呢，也無啥通奇怪的。毋過，現此時的阿爸是食少行慢爾，人好好踮厝顛倒規日哼東哼西，起床的頭句話，是問阿母講：「今……咱欲來去予siáng看咧？」袂輸破病雞仔按呢予人想攏無。
逐項阿爸所喃(nauh)的症頭，譬論講喙足焦的、跤袂接力、胸坎實實、頭殼楞楞、心臟欲恬去……等，講倚欲一百改，所有大細間病院傱(tsông)透透，檢查到路尾仔，先生攏講伊是有老款爾，身體猶健健，才煞去。閒閒佇厝歇睏，目睭褫金就欲揣阿母，無看著人影，隨大聲喊人(hiàm‐‐lâng)才是煩。
歹搝搦的是阿母的跤小可礙礙，煞著暝日相連踮邊仔奉待，閣袂堪得予阿母講伊兩句仔才是害。講較歹聽咧，若欲做牛免驚無犁通拖，對阿母來講嘛是實情，明明都攏有人佮伊做伴，嘛是規日咧唸講無人來看伊、關心伊、佮伊講話，三不五時猶會問阿母講，萬不二伊若老去，你家己一个是欲倚siâng咧？臨時臨曜(iāu)閣會問一寡蹛美國的大孫揣著頭路未？第二的若娶某，新娘房欲隔(keh)佗？第三的冊讀了按怎？第四的趁較無食，後過欲按怎過咧？
按呢直透問是啥意思咧？有人講，會出喙關心，就是向望別人關心伊，愛人褒的，𠢕扶別人，阿爸敢有影是頂面所講的按呢？
囡仔、老人佮病人，驚無人插伊、袂忍得孤單，規工拑牢牢，仙掰(pué)都袂離，這咱攏會當理解，是血脈佮意愛覕踮心肝內使弄的緣故，毋過袂忍得驚惶佮操心，一直欲去揣伴、招人佮伊講話，是通人有的症頭，誠少人會擋得，無論是親情、愛情抑是朋友情，啥物情攏仝款，孤單愛人陪爾爾。