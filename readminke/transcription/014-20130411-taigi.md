---
issue: 14
title: 阿母逐日
author: 王秀容
date: 2013-04-11T00:00:00.000+08:00
topic: 懷想
difficulty: 1
wikidata: Q98095346
wikidata_link: https://www.wikidata.org/wiki/Q98095346
---
古早時代，有一个叫做夸父的人，看日頭赤焱焱(iānn)，共土地曝甲焦焦焦，逐家袂當作穡無收成，日子袂快活；伊就無欲顧性命，咒誓講欲去逐日頭，欲叫日頭毋通傷焱，予逐家日子好過，心無驚惶。伊盤山過嶺，無暝無日無停跤。伊逐九暝九日，猶是逐無著日頭，到尾閣因為傷忝煞犧牲性命。逐(tak)擺看這个故事，明明知影逐日頭是戇代誌，毋過伊勇敢為人犧牲的精神予人誠感動。
為逐家犧牲逐日頭的英雄，毋是干焦男性；阮兜這棟大樓，就有一陣(tīn)犧牲青春逐日頭的女性。只是，𪜶毋捌嫌日頭傷大，𪜶顛倒是驚日頭無夠大。日頭出來共雲掰(pué)開，阮這棟大樓的阿桑阿媽就足歡喜，因為厝尾頂日頭的芳味，毋但予人有元氣(gián-khì)，嘛會予衫焦焦無濕氣，穿了健康食百二。下港的鄉親，可能無法度了解北部人對日頭的相思。寒天的台北欠日頭；閣較僥倖的是，定定落雨無一工好天，收衫的時定定嘛起懷疑，是拄洗好是毋是。
像阮蹛電梯大樓，露台一敉敉(bí-bí)，披衫無夠四序，講欲會通風有大日頭袂輸戇人講戇話，枵狗望西施。就因為按呢，透早一下看有日頭，遮的為家庭犧牲做人阿母的女性，攏嘛逐日頭咧操洗衫仔機，一籠洗比一籠較滇，趕佇日頭落山進前，樓跤樓頂走幾偌逝，曝衫、曝鞋、曝被單。𪜶勇敢為家庭犧牲的精神予人誠感動。
若拄有歇睏日閣好天，我嘛會綴咧逐日頭，因為我有想欲予囡仔健康的堅持，嘛因為予我想起故鄉差不多規年迵天攏是好天的日子，予我定定會想起衫予日頭曝焦了後的芳味。彼種芳味，有阿母庝惜阮的記持。我的查某囝啊……有一工，恁若離鄉去別个都市，無阿母佇身軀邊，恁敢會看著日頭，想起阿母逐日？