---
issue: 18
title: 鼻空向往下
author: 張美容
language: 海陸
date: 2013-05-09T00:00:00.000+08:00
topic: 懷想
difficulty: 2
wikidata: Q98095818
wikidata_link: https://www.wikidata.org/wiki/Q98095818
---
平常時𠊎無麼个肯細人仔食糖仔，一來驚蛀牙，二來驚食飯毋落。毋過，見擺佢兜兩子阿公去街路尞轉來，就擐到大包細包。細人仔有阿公好靠勢，嘴項食等糖仔、面項笑微微仔，連行路就風神挨挨。
𠊎長下勸𠊎家官毋好忒縱(ziungˊ)細人仔，自家一生人辛苦，毋識好好享受，這下歲數多咧，愛多買兜來食、多買兜來用。細人仔个日仔長饒饒仔，食好、著好个機會多个係。𠊎家官總係恁樣應(enˇ)𠊎：「𠊎做細人仔時，屋下盡苦，哪有錢好買零嗒，斯有目𥍉𥍉看人食个份。這下𠊎做得到咧，孫仔想食麼个，𠊎就買分佢食，毋好像𠊎頭擺恁衰(coiˋ)過。再過講，這下大體人乜『惜往下』，就像鼻空生來就『向往下』樣，哪有幾多人會先想著爺哀！」無錯，做爺哀个就驚細人仔堆著、枵著；就愁細人仔頭燒額痛，項項細人仔為先，事事細人仔第一，難怪盡多爺哀長下道嘆講：「爺娘想子像長江水，子想爺娘正擔竿長。」
「人總係惜往下，就像鼻空向往下樣。」這句話時時記在𠊎个心肝肚，提醒𠊎毋好因為照顧子女，嗄來冷落著父母。𠊎長下想，人个鼻空雖然向往下，毋過，目珠做得看往上啊！看爺哀有麼个需要無？看爺哀有麼个病痛無？對爺哀个奉待愛及時，毋好等爺哀無在(coiˋ)咧正來後悔、痛苦。一溜來爺哀「向往下」惜𠊎，這下，𠊎愛「向往上」關心佢兜，做一個對上有孝个妹仔、對下慈愛个阿姆，恁樣，𠊎个人生正毋會有遺憾。