---
issue: 82
title: 臺灣人道主義的先行者——施乾翁仔姐
author: 邱文錫
date: 2014-08-07T00:00:00.000+08:00
topic: 人物
difficulty: 2
wikidata: Q98095428
wikidata_link: https://www.wikidata.org/wiki/Q98095428
---
咱攏知影，臺灣有真濟外國宗教人士，佇臺灣開救濟院、設收容所，照顧社會的弱勢者，𪜶攏是人道主義者。啊咱有本國的人道主義者無？有，真早就有，閣是翁仔姐兩个人呢！
佇1920的日人(jı̍t-jîn)時代，淡水一位好額人的子弟──施乾(Si-khiân)先生，伊佇總督府食頭路。有一擺，伊去艋舺調查貧民窟的生活，看著滿街路的乞食咧悽慘過日子，心內艱苦，就發慈悲心，決意欲來幫助遮的人。伊就共頭路辭掉，閣賣一寡祖產，佇當時猶真揜貼(iap-thiap)、現時是大理街的所在，起造一間「愛愛寮」，彼年是1923年，伊24歲。愛愛寮的現代詞是「遊民收容所」，咱的白話就是乞食營、乞食寮。
四界收入來到遮的乞食，伊共𪜶醫病、予𪜶捌字，閣教𪜶學手藝，予𪜶會當尊嚴過日，嘛向望𪜶會當重新踏入社會。就是伊的善心，予遮的乞食免睏天路(khùn-thinn-lōo)。當時日本的大文學家菊池寬遊臺北，看無一个乞食，比東京閣較進步，探聽了才知，當時仔(tang-sî-á)臺灣出一个人道主義者。
伊轉去日本的時，共這个偉大的故事寫出來，轟動日本，𪜶天皇嘛佇1929年「御下賜金(gī-hā-sù-kim)」，閣感動著一位京都的千金小姐清水照子(Tshing-tsuítsiàu-tsú)女士。1932年，施乾的牽手謝惜女士過身。1934年，清水小姐因為感動，嫁來予臺灣的乞食頭做後岫(āu-siū)，做伙拍拚人道慈善的事業。
1944年是戰爭時期，物資缺欠(khueh-khiàm)，募款艱難，施先生煞來中風過身去，享年(hióng-liân)45歲，扞(huānn)愛愛寮21年。清水女士承受(sîn-siū)事業，改名施照子，入臺灣籍，做臺灣人。愛愛寮現時的名是「私立愛愛院」，收留愛長期照顧的老大人。施女士佇2002過身，享年93歲，扞愛愛寮58年。
𪜶翁仔姐一前一後(tsı̍ttsîngtsı̍tāu)，分別投入慈善事業79年，真真是人道的先行者(sian-hîng-tsiá)，予咱非常欽服(khim-ho̍k)、非常尊敬。