---
issue: 220
title: 該條河壩
author: 邱一帆
language: 四縣
date: 2017-04-20T00:00:00.000+08:00
topic: 抒懷
difficulty: 2
wikidata: Q98096084
wikidata_link: https://www.wikidata.org/wiki/Q98096084
author_wikidata_link: https://www.wikidata.org/wiki/Q98096293
author_wikidata: Q98096293
---
該條河壩，係𠊎童年搞水、洗身仔个地方。還記得𠊎六歲該年，同阿細叔共下去到該條河壩个伯公潭。當會泅水仔个阿細叔，肩頭項擎等脫光光、打裎朘个𠊎，向潭中央泅過去。緊泅緊深，𠊎一著驚，就摎吾細叔个頭那沉(ciim)到水竇肚，會沒水仔个佢，無唉無哉，跈等佢沉到水面下个𠊎，鼻公、嘴空一半下嗄挶(giug)入當多水，黏邊兩腳緊蹬、手緊撳、嘴緊喊「無愛，無愛吔啦……」，吾細叔毋知係挑事个，抑係詐耳聾，還係直直泅等過去，吾个雙手揢等吾叔个頭頸緪緪，吾个腳摎吾叔个圓身夾到核核，佢緊泅、𠊎緊呻……，這就係𠊎對該跳條河壩，盡深个第一印象。
該條河壩，也係𠊎讀國中時節釣毛蟹、捉魚仔个所在。落雨過、出汶水个時節，擎枝釣梹、一捲釣線、兩隻挽仔、一确䘆公，就做得釣著歸錫桶个毛蟹。還記得該央時，釣梹一拂，釣餌沉落底，無兩下半釣梹尾就墜下去，魚仔來食釣哩！釣梹彎彎捙啊起來，兩隻兩隻个毛蟹就入落錫桶裡肚。該時節，毋單止毛蟹，河壩肚一哪仔就係魚仔：白哥仔、紅哥白、石斑仔、齊口、山鰱仔、洋公、黃阿角、蝦公、沙溜羌、石貼仔、狗牯琢、團魚、鱸鰻……，河壩肚該有个魚仔，該條河壩就有。這下愐起來，該條河壩裡肚有恁多樣魚仔，實在釣就釣毋忒喔！
該條河壩脣个大石頭頂高，在冬下頭个時節，係莊項人晒鹹菜、蘿蔔仔个地方。一頭一頭滷到淰黃个水鹹菜，晒做半燥溼个覆菜，就做得入甕裝盎，係拿來煮豬肉、豬肚湯，保證食吔會尋尾；一頭一頭滷到淰黃个水鹹菜，晒做燥絲絲个鹹菜乾，拿來煲爌肉，仰般个香氣，鼻著个人定著喊肚飢呢！該切到一矻一矻雪白个蘿蔔仔，晒做泥黃色个蘿蔔乾，香甘个味緒，鼻著个人定著會流口涎水哦；該刷到一條一條金亮个蘿蔔仔，晒做泥黃色个蘿蔔絲，拿來煎卵，特別合味哦；該刷到一垤一垤圓白个蘿蔔仔，晒做捲燥个蘿蔔錢，放入排骨共下煮湯，好食到毋好摎人講哦！
該條河壩，有淰淰个香味，陪𠊎行過肚飢飢个童年；該條河壩，有豐富个魚群，陪𠊎行過孤孤單單个童年；該條河壩，有鮮鮮个河水，陪𠊎行過快樂个童年。該條河壩，厥个名仔安到中港溪。