---
issue: 73
title: 菜瓜
author: 張美容
language: 海陸
date: 2014-06-05T00:00:00.000+08:00
topic: 文史
difficulty: 1
wikidata: Q98095892
wikidata_link: https://www.wikidata.org/wiki/Q98095892
---
「菜瓜兩條50！菜瓜兩條50！」果菜市場个菜販仔相賽大嫲牯聲喊。正四、五月定，一條條青溜溜个菜瓜，像阿兵哥排列仔樣，在菜架頂排到正正、齊齊。這下，除了冷天較看毋著菜瓜外，其他个季節都有菜瓜好食，對好食菜瓜个人來講，實在盡有食祿。
細人仔時，熱天飯桌頂最常見个湯，就係菜瓜湯咧，在莊下頭，差毋多逐家就種有菜瓜，𠊎姆會摎鄰舍分兜菜瓜秧種在屋脣，淋水、落肥，無幾久，就看著菜瓜藤捲捲个絲，纏在阿姆插个竹仔頂。毋多知，瓜藤就蹶上瓜棚頂，續等就開花結子咧，滿棚个花，迎等日頭，一片金黃，晟到人擘毋開目。阿姆講毋會結子、數量較多个係公个花，花下頭有細菜瓜跈等來个就係嫲个花，𠊎恁多姊妹，逐日暢樂樂仔去算菜瓜有幾多條，細人仔乜知收成个歡喜。
到花謝忒成十日，就有菜瓜好摘咧，現摘現煮，就(ciu)加滴薑嫲絲就非常清甜好食。盡奇怪，菜瓜湯仰般食就毋會懶，頭擺个細人仔，半晝半暗肚屎枵，用冷飯泡冷菜瓜湯，就食到飽𩜰𩜰仔。菜瓜在頭擺係家常菜，罕得拿來請人客，這下人用菜瓜炒大蜆仔、蝦仁、干貝、香菇，請人客乜毋會失禮。食菜瓜還有盡多好處，做得清熱消暑、降火解毒、利尿消腫、除斑美白、化痰防便秘，大出時，價錢又便宜，實在係盡好个食物。
人講：「瓠仔老，好做杓；菜瓜老，好洗鑊。」阿姆還會留兜菜瓜等佢老做菜瓜布，較嫩、較幼个用來洗身；較老、較粗个用來洗碗、洗鑊仔。在該無水道水个時代，𠊎姆還會在烳滾水个水炙仔肚，放一垤淨个菜瓜布，過濾沙粒仔這兜雜質，實在有智慧合環保。到這下，又有盡多人甘願花50、100買來用。也有人摎老菜瓜藤割斷，收集菜瓜水來膏面，聽講膏了皮膚會又白又嫩。菜瓜歸身就係寶。