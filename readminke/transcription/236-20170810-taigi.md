---
issue: 236
title: 鉸指甲
author: 王秀容
date: 2017-08-10T00:00:00.000+08:00
topic: 懷想
difficulty: 1
wikidata: Q98095635
wikidata_link: https://www.wikidata.org/wiki/Q98095635
author_wikidata_link: https://www.wikidata.org/wiki/Q98096261
author_wikidata: Q98096261
---
嘛毋知對當時開始，鉸指甲變做是大工程。老歲仔目提近看無，提遠相袂準。鉸手指甲猶會使，毋過愛提防指甲幼仔噴入去目睭。若欲鉸跤指甲，實在有夠害，目鏡剝落來想欲看較清楚咧，老人骨頭煞無遐聽話，跤曲無一睏仔，就腰痠背痛。小伸勻一下，勉強閣會使擋一下矣。毋過一睏鉸十肢，腰強欲斷去。家己拄著，才知影是按怎阿母的指甲攏歪膏揤斜，若粗坯無『si-á-geh』。
我讀大學的時，逐擺轉去高雄，我攏會共阿母鉸指甲。有當時仔伊講家己有鉸過矣，我嘛是會閣影一下。檢查有過，就放伊過關；無過，我就隨共修修咧。阮兩个會那鉸指甲，那開講一寡學校抑是厝裡的代誌。共阿母鉸指甲有幸福的滋味。
大學出業離開臺南，搬去閣較遠的南投教冊，久久仔才會轉去高雄。逐擺尻川都猶未坐燒咧，就差不多閣愛包袱仔款款咧準備轉去。漸漸就無共阿母鉸指甲。隔冬閣結婚，彼款鉸指甲開講的幸福滋味，煞規盤予翁婿捀去。相連紲生兩个囝了後，予我奉待的人就變做三个。嫁雞綴雞飛，嫁狗綴狗走，走傷遠去歇佇臺北，一冬轉去後頭厝極加兩擺，我竟然有淡薄仔袂記得彼段共阿母鉸指甲的日子！
家己半老老，囡仔嘛讀大學矣，才理解阿母足濟代誌做無路來的艱苦；才理解阿母看著我轉去共伊鉸指甲就足歡喜的心情；才理解阿母無代誌袂想欲勞煩囝兒序細的想法。嘛疼痛查某人毋值，咧共翁共囝鉸指甲的彼段日子，放為我艱苦一世人的阿母佇故鄉繩規晡凊彩拂拂鉸鉸咧，放伊腰痠背疼。
阿母有歲矣，阮向望伊食百二，嘛寶惜會當陪伴伊的日子。阮姊妹仔就約好上無三個月做伙轉去一改，欲陪阿母食飯、散步。頂改，阮去蹛飯店，當阿母共鞋仔襪仔褪落來了後，我心內開始流目屎，伊的指甲哪會長甲彼號形？等阿母身軀洗了，指甲有較軟寡，我就剝目鏡，用老歲仔目，開欲一點鐘才鉸好勢，看會出阿母足滿意，心情齊輕鬆。伊歹勢仔歹勢共雙手伸出來若欲予我檢查，閣細細聲仔問我講：「手敢會當順紲？」閣開一百點鐘我嘛欲。