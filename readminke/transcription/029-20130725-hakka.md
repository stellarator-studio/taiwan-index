---
issue: 29
title: 西瓜好食莫過䢍
author: 徐汎平
language: 四縣
date: 2013-07-25T00:00:00.000+08:00
topic: 新知
difficulty: 2
wikidata: Q98095833
wikidata_link: https://www.wikidata.org/wiki/Q98095833
author_wikidata_link: https://www.wikidata.org/wiki/Q98096311
author_wikidata: Q98096311
---
嘖嘖！熱到佇毋著，汗用跌个，緊灌茶乜毋會止渴。阿爸對田項做事轉晝，出汗出到一身溚潦。阿姆看著，喊佢衫褲換換忒，遽遽身洗洗啊，就對冰箱肚扐出一粒大西瓜來㓾。
吾屋下，熱天時節定著會買來「囤貨」、食嘴燥个，就係仙草同西瓜。毋使多講，西瓜水分多，又甜又脆，怕無人毋好(hau)。莫看佢肚項全全係水个樣仔，其實乜異有營養呢！比將講，佢有紅蘿蔔素、維生素、植生素這兜，做得預防發癌；厥「瓜氨酸」做得放鬆血管、降低血壓；「鉀」會利尿，係講屙尿毋順、會墜水个人，食了做得改善──屙尿有順、水分有排出來，就較毋會尿道發炎、身體過敏。西瓜个皮同仁乜食得，還有人拿來做西瓜霜，治療爛嘴、喉嗹痛。做得講，歸頭仔西瓜，都有藥性。
毋過，麼个東西就共樣，愛食，乜愛有準則。西瓜个糖分異高，漢醫乜認為佢係冷底个水果。現下農業改良技術進步，西瓜正有好恁甜。因爭水分多，食該下毋多知仔毋多知仔，糖分就食暢多了。除忒會變大箍，有糖尿个人驚怕會血糖擎高，引起危險。胃腸毋好个人，乜愛細義喔！西瓜異冷異利，食忒多會屙痢肚。人講「暗晡頭食西瓜，半夜反症」，乜係這種道理。暗晡頭溼氣較重，身體个代謝也無日時頭恁好，就有可能屙痢肚，乜有人顛倒墜水還較嚴重。故所，西瓜好食愛會儆，莫食暢多、莫過䢍。
哈！講斯罔講，還係一垤一垤同佢送落嘴。熱到佇毋著，哪有法呢？又想起還細時節，跈等阿婆去到大河壩脣，拈人摘伸个西瓜。西瓜有大有細，細个就破析拿調羹仔緊捋緊食。實在還爽快哪！