---
issue: 175
title: 抾拾
author: 陳憲國
date: 2016-06-02T00:00:00.000+08:00
topic: 懷想
difficulty: 1
wikidata: Q98095545
wikidata_link: https://www.wikidata.org/wiki/Q98095545
author_wikidata_link: https://www.wikidata.org/wiki/Q98096340
author_wikidata: Q98096340
---
抾拾是啥貨？簡單講，抾拾就是節約，開錢愛節省，對有路用物件佮資源嘛著愛會曉惜寶。
細漢的時，阮雖罔講是作田人，毋過所收成的粟仔，著愛用來完租。共水租、地租、肥料租納完了後，著愛閣留隔轉年的粟種，佮過年過節拜拜的時愛用來煮飯的米。平常時仔，阮足罕得食白米飯，食的攏是番薯薟乾參淡薄仔白米落去煮的。就算是按呢，食飯的時，若有飯粒仔落佇桌頂，序大攏會叫阮閣抾起來食，閣講著愛抾拾，袂使得討債。彼陣大多數的人攏著愛種作才有通食。因為物質真欠缺，大箍的人真少，若有就會予人笑大箍呆。這陣煞有真濟人食了傷大箍，講啥物BMI傷懸，著愛閣開錢去減肥，實在算足袂和盤。這敢會佮『一九九吃到飽』有關係？我捌寫過｢食甲飽，定著會食傷飽｣，雖罔是大碗閣滿墘，為著家己的健康，上好是莫去食。另外，開錢愛省，食物件嘛愛揀，濟濟的加工食品，會當莫食就減食，才袂去開冤枉錢。
以早資源較欠缺，除了過年時仔抑是較特別的情形，序大人才會𤆬囡仔去買新衫。買的新衫閣會加較大一、兩號，通予囡仔到較大漢，猶閣會當穿。無親像這陣真濟人，磕袂著就去硩街買新衫，看著佮意就買。相信這陣家家戶戶的衫仔櫥，攏有真濟舊衫仔褲，毋知欲按怎處理。敢袂使減買寡較省麻煩？
時代變化真緊，咱人類的生活方式嘛變誠濟。毋過，大多數人日常生活所需要的水、電佮gá-suh，遮的資源是有限的，用愈濟就會愈來愈少、愈來愈貴。這攏是咱著愛去節省的。其中發電需要用著的石油佮gá-suh這兩項，毋是咱臺灣家己有的，攏著愛靠進口，當然是貴參參，嘛會愈來愈貴，哪會使得無寶惜咧？水資源是上天予咱的恩賜，雖罔講咱臺灣是北迴歸線雨水上厚的國家，毋過，因為地形的關係，嘛是不時欠水。人閣愈來愈濟，咱欲按怎珍惜水資源，有需要咱逐家做伙來思考。
總是，地球干焦一个，咱嘛干焦有一个臺灣。抾拾、惜寶是一種美德，嘛是咱逐家攏會當做的。日常生活方面，該儉著儉，該省著省。毋通袂記得，社會上猶有濟濟的人，需要咱同齊伸手來共幫贊。