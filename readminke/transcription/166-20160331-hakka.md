---
issue: 166
title: 漚水
author: 張美容
language: 海陸
date: 2016-03-31T00:00:00.000+08:00
topic: 抒懷
difficulty: 2
wikidata: Q98096012
wikidata_link: https://www.wikidata.org/wiki/Q98096012
author_wikidata_link: https://www.wikidata.org/wiki/Q98096319
author_wikidata: Q98096319
---
恁久來，逐暗晡个落水聲，總係像躁光个細人仔，在𠊎半睡半醒个夢中，噦噦嘶嘶、穿上穿下，無一暗有好恬靜恬靜睡目。想起頭擺人聽著雨打芭蕉个聲音，心肝肚就愁愁慮慮，𠊎這下還聽著水打在水篷頂，叮叮咚咚、淅淅錫錫个聲音，吵到人日夜煩躁、食睡毋安，比較起來，𠊎還係較欽羨古人。
夜夜落水就算咧，逐日天一光擘開目珠，看著个係烏暗烏暗个天空，聽著个本本係博人惱个水聲，心情跈等就慍悴起來，在這又溼又冷个天氣出門上班、上學，一路塞車，為著赴時間，大家就少忒耐心，「叭！叭！叭！」个喇叭聲響無停，弄上弄下个奧多拜，危危險險，一下無細義，還會分路過个車仔洩到一身泥水。天氣毋好，心情毋好，大家完全失忒好天時个平靜摎忍讓。
水漚無停，𠊎最心痛个係原本屋前、屋後開到鬧鬧、靚靚个玫瑰、海棠、櫻花，分水涿到撥撥跌，實在打爽。毋過，最難為个還係婦人家，因為漚水，衫晾到無位好晾，一屋溼溼溚溚，拚掃也毋方便，細人仔日日關到屋下，拐就拐毋核，實在辛苦。老人家本來在冷天時做得出去晒晒日頭、打打嘴鼓，這下因為漚水，斯做得坐在屋下啄目睡，乜當毋慣。最得人畏个還係菜錢，青菜因為漚水綿忒，動啊著就漲幾下倍，水果乜係貴參參仔，買毋落手。生理人也怨怪，冷颼颼个落水天，打狗就毋出門，生理難做啊！逐儕斯想：「這水到底愛漚著幾時，好停哩！」
有一日，本本係落水天，𠊎擎等遮仔、跔等頸筋出門，看一眼滿地个落花，心情就像這天氣恁毋好。無想著火車經過莊下時，一片青溜溜个田，餳著𠊎个眼光，蒔落去無幾久个秧仔，隻隻精神百倍，臥等頭享受雨水个滋潤，一陣風吹來，個個在水中歡喜跳等芭蕾。看著這光景，𠊎正分醒，天下事總有兩面，有利就有弊、有得就有失、有圓就有缺，毋好總用自家个立場來看萬事萬物。
「漚水漚到人就會生菇囉！」儕儕堵著就恁樣喊。毋過，𠊎這下學會轉換𠊎个心情，利用漚水清閒个時節，恬下心來，放慢腳步，用音樂、書本摎咖啡、清茶來配合雨水个節奏，也學會打開心胸，接受落花變做春泥護花个多情、還學會欣賞落水天種種个詩情畫意。