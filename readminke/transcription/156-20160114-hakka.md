---
issue: 156
title: 三層肉摎魷魚仔
author: 彭瑞珠
language: 四縣
date: 2016-01-14T00:00:00.000+08:00
topic: 生活
difficulty: 2
wikidata: Q98095999
wikidata_link: https://www.wikidata.org/wiki/Q98095999
author_wikidata_link: https://www.wikidata.org/wiki/Q98096341
author_wikidata: Q98096341
---
歇在市場脣，過年過節毋使掀日誌，看擺攤仔人賣麼个就知愛過麼个節日。
「來唷，買魚仔哦！拜尾牙，有拜有保庇！」
賣魚仔，哪有麼个好怪奇？擎一隻大鑊牯在市場擺臨時攤仔，賣現炸个南洋鯽、鯧魚，愛分人拜伯公，細婦人家仔个𠊎，有影係「山精毋識見怪」第一擺看著。
在客家莊歇到大，拜伯公个三牲，旦旦係一料三層肉、一隻雞仔也係鴨仔、合一尾魷魚仔無就三粒煠卵，來到學老莊第一擺看著牲儀个魚仔毋係魷魚仔，害吾目珠擘到大嫲粒。愐起頭過，大家擐等牲儀愛去拜伯公，都會先入吾屋下个雜貨店登錄，愛買金香摎魷魚仔。
「麼人偷剪吾魷魚鬚？人家係買去拜伯公，會害人失禮！」
「老鼠仔！」
「嗯，吾屋下畜个大老鼠！錢鼠，合(gagˋ)打毋得！」店頭人个目珠一等金，魷魚仔有十條鬚，剪兩條佢拿去焙，阿姆也知。少兩條鬚个魷魚仔安到無完全、無十分誠意，拜伯公毋得。「該𠊎拿去浸，好炒炒肉？」該還使講，知好擇浸起來較有額个魷魚公來剪，阿姆儕當然乜知妹仔人想麼个。「變鬼變怪！」心肝肚還係有嘵(ngiauˇ)一下。
「𠊎教妳炒，三層肉先落鑊𤐙分佢出油、𤐙好撩起來，油留在鑊肚好𤐙魷魚仔，香氣出了，三層肉再落鑊共下罅，過滴兜仔米酒、放一息仔鹽，你看，一斤三層肉、兩尾魷魚仔就炒恁樣定定，妳兜細家庭仔就做得做兩盤，一半先撩起來放冷、入冰箱冰等，另擺共樣，落蔥仔、豆油熻一下仔，就做得出菜了。恁樣，曉得炒分細人仔食無？」
「曉得！𠊎，先摎您試鹹淡？」阿姆做阿姆一雙手無閒、嘴愛講，𠊎做𠊎曉得聽就有好食，戇姐婆早早也先𤐙好兩包半成品放入冰箱了，愛分妹仔賊帶轉去搣分孫仔食。
三層肉摎魷魚仔湊蔥仔打出名號个「炒肉」，毋單止香合扯飯，也係一品盡有生活味緒个客家菜。三層肉毋使忒靚、魷魚仔毋好放到舊煙，有時有日就好炒起來，人生个夢想乜共樣。
