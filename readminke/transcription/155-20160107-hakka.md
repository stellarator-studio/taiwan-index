---
issue: 155
title: 阿興个望想
author: 劉玉蕉
language: 大埔
date: 2016-01-07T00:00:00.000+08:00
topic: 人物
difficulty: 2
wikidata: Q98095997
wikidata_link: https://www.wikidata.org/wiki/Q98095997
author_wikidata_link: https://www.wikidata.org/wiki/Q98096359
author_wikidata: Q98096359
---
冬節吂到，像刀樣个冷風斯一路劈來咧，冷颼颼个風，對阿興个衫領、衫袖鑽往入，在圍身𫟧一輪了，跈肚臍下个開口溜出來，阿興牙根齧緊，礫礫矻矻个雞嫲皮，挲毋平，勻勻鋪歸身，斯同該正挷撇毛个雞皮共樣。還寒哦！交(kau+)風个面頰緪繃繃，因致牙根出力，分該原旦斯歪一片个闊嘴，這下看起來越致歪竵，還媸哦，鏡肚个自家，實在係屙痢毋得！
寒囉囉个天時，尿又特別多，對座位蹶䟘來，對阿興來講係大工程，無已載力个腳，瘸瘸个手，尸朏愛隨時準備核，半爛燦該手腳毋聽講，玄玄風斯會分佢頓去必析哦。真無簡單蹶䟘來咧，「呼！」敨下氣，企畀在，驚分阿興撞著，共樣手腳無已生活个同學，這下逐個都閃遠遠，暫時分佢恁泥橫打直過。徙步，過徙步，怪奇，明明𨃰到頭前，做麼顛倒打卵退？新打个鐵鞋䌈在腳項，看起來有頭家个派頭，到徙步該下正知，唉，有罅重！
食飯係盡歡喜个事頭，打早斯分交通車載出門个阿興，吂到半晝，肚屎斯嘰哩咕嚕打鼓咧，飯菜香對三樓衝上六樓來，仰脣安棧得？簡簡單單个入袋手工，分胃腸一搣，十五隻放一堆，較算都毋著，較點都毋清，張袋个志工阿姨頭緊拂，「阿興哪，又毋著哩喲！」唉，堵著食這層事，肚屎一枵頭斯暈，毋單淨手腳無力，連頭那肚个東西都作怪哦！歸班七、八個人坐一張桌，先生將飯同菜張入阿興个大碗公肚，上背還過放一垤烰个豬排，「使得食咧，等下𠊎正同你剪細垤。」先生講。抓著湯匙，鏟入碗公肚，半口都吂吞著，斯搣去歸桌咧，幾下到碗公還險險跌落桌下，將就用頭那角緊碗公，阿姆哀，愛食佢都難哦，該載志工阿姨遽遽過來𢯭手，三、四十歲咧，㘔恁大人還愛人𢯭飼，講起來有罅見笑！
「阿興，這恁久行路有較進步哦，加油兜，手腳廉輒咧斯使得去庇護工廠做事，加賺兜錢好討餔娘哦！」聽著這兜話，阿興嘴角翹往上，目神肚，有歡喜，有盼望，正常个人生，在厥心肝肚，千轉百轉複習了又複習，毋知幾多萬萬遍咧，佢乜想愛心邊有人，乜想愛有屬於自家个家庭，這兜曾係妄想？哪日正會實現？單純个阿興，無怨嘆，淰淰个望想，日日期待，總有一日會做下實現。
