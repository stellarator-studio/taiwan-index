---
issue: 30
title: 鹼仔水佮鹼仔粿
author: 藍春瑞
date: 2013-08-01T00:00:00.000+08:00
topic: 文史
difficulty: 3
wikidata: Q98095366
wikidata_link: https://www.wikidata.org/wiki/Q98095366
author_wikidata_link: https://www.wikidata.org/wiki/Q98096370
author_wikidata: Q98096370
---
做穡人拭汗的跤巾，會予田塗、汗酸沐甲烏鬼鬼閣澹糊糊，提轉來干焦浸水是洗汗酸爾，著愛用雪文(sap-bûn)出力去撋，才有法度去垃儳(lâ-sâm)。白胚的粗布仔剪轉來，攏有先染過才敢提來用。散赤人欲染的步數有兩款，頭一項是火塵烙(lo)染殕色，共大灶的鉎仔鼎，反尻川起來用菜刀剾，彼沿幼綿綿的烏煙，就是鼎烙(lo)；第二項就是山頂生甲滿四界的薯榔，會使染咖啡色，這兩種色料，免本閣好揣，看起來就毋是真清氣款，染來做跤巾上合。
衫仔褲、跤巾欲去垃儳，清氣相的好額人生成是買雪文來撋較省工，小可會得過的，會使攢茶箍來洗東洗西，嘛誠利便；啊若攏無半仙的人，就抾一寡早都曝甲強欲反白的稻稿草，共燒做火烌，挑起去(khí-lih)柴桶仔內，才燃滾水來淋過浸予透，聽候冷去，家己會沓沓仔坐清，好禮仔共頂沿黃黃的鹼仔水倒出來，提來洗衫仔褲、跤巾仝款有應效，佮雪文、茶箍來比並，顛倒無較輸；佇台灣光復的前後，無當買著雪文的流擺，毋管好額、散赤，足濟人攏按呢咧變。
鹼仔水嘛通提來做粿，準做佈田、割稻仔的點心，黃黃芳芳閣誠好食款；會得過的人，去𥴊仔店買鹼仔油來摻，是較頭路直的步數；手頭絚的，才有咧燃滾水、燒稻稿。
先共尖仔米𣁳入去石磨仔磨做漿，筧(khiò)入去粿袋仔，濾水予較焦一絲仔，同齊濫鹼仔水佮烏糖落去鼎底，那燃火那煡(khı̍t)粿予齊，才挑起去籠床內炊；鹼仔粿是毋是有熟，用箸試就知，揬(tu̍h)落去閣搝起來若袂黏箸，就是熟矣。