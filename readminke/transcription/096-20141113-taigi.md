---
issue: 96
title: 痟貪軁雞籠
author: 陳憲國
date: 2014-11-13T00:00:00.000+08:00
topic: 懷想
difficulty: 3
wikidata: Q98095445
wikidata_link: https://www.wikidata.org/wiki/Q98095445
author_wikidata_link: https://www.wikidata.org/wiki/Q98096340
author_wikidata: Q98096340
---
不時都聽人咧講：「錢毋是萬能，毋過無錢萬萬不能。」無毋著，人散到地矣，不時都橐袋仔袋磅子，會滿四界碰壁。啊若有錢就會當買真濟咱想欲挃的物件，有當時仔嘛誠有路用，咱會使開淡薄仔錢，透過各種無仝的交通工具，有可能節省袂少的時間，加做袂少的代誌。
有人講：「人兩跤，錢四跤。」用錢趁錢加誠緊。當今咱臺灣的社會，有一寡人是好額甲欲死，逐日都食山珍海味，穿綾羅綢緞，出門駛彼款算千萬的進口車，見蹛攏是億來億去的大厝宅，過無煩無惱的好日子。毋過，大部份的手面趁食人，逐日都為著厝裡一家大細的生活佮所費咧走傱，有的甚至連基本的生活都度袂得過。敢講咱臺灣的社會真正破病矣？
俗語有講：「有錢使鬼會挨磨(e-bō)。」大多數用錢趁錢的大富戶，會當出懸價倩真濟人共伊服侍佮出力，幫助伊達成願望，有出名的律師、會計師、利頭組的學者、公眾人物佮小部份的宗教人士，上蓋害的是無定著有大甲死無人的大官虎，失去良知去做伊的門神，予伊做靠山，致到伊趁大錢的心肝大甲若山、若海。「趁錢趁無數，良心攏無顧」，進口糞埽材料，製造出連伊家己啖都毋敢啖的食用油，毒害晟伊、養伊長大成人的親朋好友佮鄉親。天理佇佗？良心佇佗？
按呢伊敢就真正就當安安穩穩、快快樂樂咧？人講，世間有真濟物件是有錢買袂著的。親像毋知是佗一个先知所講起的，有錢：
買會著好食物仔，買袂著好喙斗；
買會著有名的著作，買袂著學問佮智慧；
買會著辛勞共你服侍，買袂著知己的朋友；
買會著別人的欣羨，買袂著別人的尊敬；
買會著好聽的頭銜(hâm)，買袂著真正的榮耀。
買會著價值規十萬的膨床，買袂著好睏眠。
買會著貴參參的化妝品，嘛買袂著美麗佮良心；
買會著規百萬的時錶仔，嘛買袂著自由自在的時間。