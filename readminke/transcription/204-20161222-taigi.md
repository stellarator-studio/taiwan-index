---
issue: 204
title: 愛耍火
author: 藍春瑞
date: 2016-12-22T00:00:00.000+08:00
topic: 文史
difficulty: 3
wikidata: Q98095583
wikidata_link: https://www.wikidata.org/wiki/Q98095583
author_wikidata_link: https://www.wikidata.org/wiki/Q98096370
author_wikidata: Q98096370
---
細漢的時陣不時都有火車對羅東載肖楠來製材所，輾佇鐵路邊的柴埕。工人連鞭就共外皮剝落來，講是欲予柴箍剾風才袂生蛀龜仔。縛柴箍的草索仔，若敨落來，仝款擲佇柴埕，和柴皮濫做一堆，紲手捒輕便車仔來載，總窮來工場的門喙囤。啊若豐原、東勢載來的松梧，抑是二水的柳杉、福衫，嘛是按呢咧變。
五十冬前用人咧拖的糞埽車，有咧車人家厝無蓋濟的糞埽，毋過𪜶毋肯載一大堆的柴皮佮草索去倒。上纏的是遮的欲挕掉的糞埽攏小可仔澹澹，比鋸屑較僫著，無人欲抾去起火。製材所無家己撨摵袂煞，怙(kōo)燒的是較穩當的步數。
另外工人會共鋸落來看袂上目的柴頭柴尾做火母，焦的做下底先點予著，澹的才疊頂懸。也有放工去揣厝前後壁歹去的桌仔、椅仔、欲擲掉的糞埽，積予有夠才做一改放火。欲燒的時陣，工人若無閒通佇邊仔顧，都毋管出日、落雨攏據在伊去著，沓沓仔燒、寬寬仔薰，有閒才倚來火堆邊小影一下，用柴枝那掰、那抐。無論按怎變、按怎燒，決定袂去燒著厝前後壁。工人定定講有火薰，厝內、外較無蠓蟲。無的確是這个緣故，大人才會遐興。
啊若未大的囡仔疕就無仝矣，𪜶是愛耍火閣驚予大人䀐著，會覕佇橫橫扴扴較少人行跤到的柴堆中央，揣一搭予人看袂著火舌的所在，四、五个人圍做伙，引柴橛仔予著。拄著較孽潲(gia̍t-siâu)的，會紮幾粒仔番薯來炰，是逐个上暢的時陣。啊若掠虼蚻、鳥鼠來凌治、烘予死翹翹，嘛是誠捷咧變的齣頭。有當時仔會去予大人捎著，耳仔根捘(tsūn)牢牢，搝轉來到厝，若無食竹仔炒肉絲是無法度準煞的。毋過，愛耍火是胎帶的，免人教都會曉的代誌，大人按怎揲，嘛無彩手，隔轉工仝款按呢咧舞。
大人透底嘛用「耍火會偷泄尿」來教示阮遮的囡仔。總是講做你講，無人顫悶著，顛倒會佇尻川後㤉講：「大人嘛是愛耍火閣……。𪜶若袂泄尿，咱嘛袂！」才無咧共信篤。