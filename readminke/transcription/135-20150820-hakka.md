---
issue: 135
title: 一條菜瓜
author: 邱一帆
language: 四縣
date: 2015-08-20T00:00:00.000+08:00
topic: 懷想
difficulty: 2
wikidata: Q98095972
wikidata_link: https://www.wikidata.org/wiki/Q98095972
author_wikidata_link: https://www.wikidata.org/wiki/Q98096293
author_wikidata: Q98096293
---
今晡日朝晨頭，隔壁種菜个阿煥伯看著𠊎，䟓䟓行前來問𠊎講，愛食菜瓜無？黏邊𠊎就同佢應講好。跈等阿煥伯个屎朏尾，行到厥个菜園，行入瓜棚下，阿煥伯拿出禾鐮仔，對菜瓜蒂頭前个藤一割，該條靚靚个菜瓜，揢在阿煥伯个手頭項。阿煥伯講菜瓜打有恁多食毋去，老忒又打爽。𠊎擐起阿煥伯送个菜瓜，笑咪咪仔，承蒙佢恁會相惜，送分𠊎一條恁靚、恁得人惜个菜瓜。
講著種菜瓜，阿煥伯係老經驗。佢講，立春來就好點(diam)菜瓜仁，等佢暴芽綻筍，差毋多有手指公同搶食指擘開恁長个時，就好摎秧仔徙位來種。種个位所，最好係兼水溝壢，先打壟、打肥底再同菜瓜秧種落去，續等愛淋水淋溼來。有兜人會在瓜仔秧種落去个時節，摎瓠棚共下搭好來；有兜人係等到菜瓜藤愛上棚个時節，正臨時及及同瓠棚搭好。等到菜瓜藤上棚，天時燒暖，水淋來足，菜瓜就會開花結子，𫣆兜就等等收成！阿煥伯講到一條線，𠊎聽到像鴨仔聽雷樣。
𠊎毋會種菜瓜，毋過𠊎當好食菜瓜，乜有煮菜瓜个經驗。同菜瓜皮刨忒，淨水洗過菜瓜，同佢對半破開，再摎佢切到一垤一垤，順續同薑嫲切片、七層塔洗好準備。撙開瓦斯，扚起細細蕊个瓦斯火，同嫩嫩个菜瓜放落去，定定仔熻。熻出菜瓜味，湯慢慢仔流出來，放落一細湯匙个鹽（乜做得無愛放）。菜瓜緊煮緊軟，緊煮緊酪，再同切好个薑嫲、七層塔落落下去，煮分佢滾，就係一品好食个熱天料理！菜瓜係熱天時節个菜，佢有清涼解熱个功能，煮到燒燒个菜瓜係一款好味緒，放分佢涼正來食，味緒乜當好，實在當湛斗喔！係講驚食毋飽，就同煮等个菜瓜落兜仔麵線落去，共下煮熟，無就摎屋下長(diongˇ)有个冷飯，同菜瓜湯攪到共下，該味緒好到講毋得，包你食到㕸㕸滾，正經好食又耐飽噢！
今晡日阿煥伯送个一條好食个菜瓜，當當在吾个胃腸肚消化，味緒還留在吾个嘴空肚，定定仔，流入吾个心肝肚。
