---
issue: 215
title: 奉茶
author: 黃文達
date: 2017-03-16T00:00:00.000+08:00
topic: 生活
difficulty: 1
wikidata: Q98095600
wikidata_link: https://www.wikidata.org/wiki/Q98095600
author_wikidata_link: https://www.wikidata.org/wiki/Q98096345
author_wikidata: Q98096345
---
電視佮報紙攏捌報過「柴山雅座奉茶隊」心適的故事。隊員踮「雅座亭」設立「歡喜奉茶站」，二十幾冬來做伙出錢出力，對山跤揹水桶起來，內底貯『RO』過濾水，逐工愛控(khàng)成點鐘久的山路，人、水佮善心鬥陣𬦰山，日鬚、山雺佮清風熱情做伴，一路歡歡喜喜來到鬧熱的休息站。𪜶共羊角豆仔、糙米、麥仔、洋參佮紅薏仁下(hē)落去燃，勻勻仔共侹身體的好茶囥入去保溫的大『suı̋-tóo』。柴山綴西子灣(Se-á-uân)海湧的節奏跳『bàn-bòo』，遮是高雄人五星級的健身房，無分好額散，無論佗位的人，攏會使來奉茶站歇喘，順紲哈一杯仔燒沸沸的芳茶。
「奉茶」講來是臺灣人的好傳統。教師節的時陣，學校特別安排囡仔手捀(phâng)茶杯仔，用樸實的禮數表達千恩萬謝，受益的學生會曉感激，付出的老師得著感動。咱人娶新婦的時陣，嘛有一个趣味的「奉茶」儀式。媒人婆手牽新娘，新娘手捀茶盤，出來大廳請新郎的親友食茶。有喙水的長輩會講好話，腹內有膏的就落(làu)四句聯仔，𠢕tih人的序大會滾耍笑創治新娘仔，場面弄甲鬧猜猜，眾人笑甲喙仔裂獅獅。落尾一杯茶啉予焦，隨人紅包硩咧茶甌仔下跤，新娘佮未來的親情就按呢生，變做親戽戽的一家伙仔囉！
古早交通無利便，毋管是出門作穡、揣朋友開講抑是備辦代誌，步步攏著怙(kōo)行的，一逝路不止仔窵遠，毋但行甲會跤痠手軟。若是拄著日頭燒熁熁(hannh)，人磕袂著曝甲堅乾，喙焦喉渴叫毋敢。佳哉好心好行的人真濟，有的佇路邊，有的佇樹仔跤，有的踮廟埕的頭前，攢一跤大茶鈷，囥一塊倒匼的甌仔，邊仔𫞼(tshāi)牌仔寫兩字「奉茶」。這鈷茶贏過救命仙丹，袂輸菩薩救苦救難，啉的人喙裡生津，心花開甲親像咧放煙火！
這馬飲料擔開甲窒倒街，食水食涼輕輕鬆鬆，路邊的「奉茶」無閣時行。這號禮數行入「以客為尊」的生理場所，對遊覽車、賣場、餐廳到驗車場，毋但奉茶，甚至寒人(kuânn--lâng)攢薑母湯，熱人(jua̍h--lâng)有汽水予人客啉迵海。奉茶的形式百百款，總是茶輕心意重，佮「柴山雅座奉茶隊」的真心仝款，飽滇的人情味溢滿咱的世間！