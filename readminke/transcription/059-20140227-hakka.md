---
issue: 59
title: 後生
author: 劉玉蕉
language: 大埔
date: 2014-02-27T00:00:00.000+08:00
topic: 懷想
difficulty: 2
wikidata: Q98095873
wikidata_link: https://www.wikidata.org/wiki/Q98095873
---
後生真好！𠊎一步做人兩步行，三尺溝，𠊎搐下斯過，溝闊溝深，對𠊎來講斯像過戶檻个樣，𠊎毋驚頓著也毋驚骨頭會毋聽講，後生係吾个本錢。哱哱跳个𠊎，上下梯碫自從毋識寬寬跋、定定行。上梯兩碫做一腳行，落梯斯像電動遊戲肚个「瑪莉歐」，一跳斯三碫，麼个係腳撓著、踣著，離𠊎天隔遠──後生係吾个後撐！
𠊎頭昂昂，身胚挺挺，儘採著斯儘採靚。律律不不个衫褲著在吾圍身，係品味也係個人風格，無人敢嫌也無人會講「媸」。烏金个頭那毛，在日頭下晟都路人目珠擘毋開。好搞个年紀，𠊎將頭那毛染去五花六色，長毛短毛做下拿來做試驗，仰脣搣仰脣好看，後生有特權，特權下背斯一隻字「靚」。
細漢時節番綻蠻皮，爺哀輒輒會講：「皮，同𠊎弓較緪兜！」係呀，單淨後生正有權利皮弓緪，毋使膏粉打扮，自然个皮膚金頭，斯像日頭下个大紅花餳來蜂蝶流連，眾人个目珠黏在吾圍身，人毋係靚也有靚个光彩！跈緊歲數增加，莫講面皮打摺，歸身皮膚个皺痕乜緊來緊多，緊來緊深，金頭不再个皮膚，用較好个化妝品，還係換毋來後生个光、亮，後生實在好！
後生个𠊎，骨頭硬程，腳筋砸磳，跋山、遶尞、遶街路，三日三夜毋會悿、毋知𤸁，麼个保健保養品，𠊎鼻𪖐𪖐，這下个𠊎當做係笑話。電力灌飽飽，日日躁躁轉，逐樣美食𠊎都想嚐下看，試下哩，刺激冒險个活動，𠊎又驚又好，無傷到歸身疤了了，毋會收山。這下个𠊎，用一到到个傷，一擺擺个疾，累積精彩个人生經驗，這斯係後生个生命。
後生个𠊎，係一臺正收撇落地架个飛行機。頭昂昂，𠊎一心航向寬闊个白雲青天，目標確定，方向盤抓緪，續落來會堵著仰脣个狀況，結局來交分天公。放心飛，大膽行，𠊎催油過催油，吾个人生正愛起勢呢！