---
issue: 63
title: 種花草
author: 藍春瑞
date: 2014-03-27T00:00:00.000+08:00
topic: 懷想
difficulty: 3
wikidata: Q98095404
wikidata_link: https://www.wikidata.org/wiki/Q98095404
author_wikidata_link: https://www.wikidata.org/wiki/Q98096370
author_wikidata: Q98096370
---
老是無法度逃避的代誌，年限若到，就準講人猶勇勇健健，仝款攏著攢退休做閒人，轉去食家己爾，敢閣有啥物步通變咧？毋過，雄雄無穡的人規工幌來幌去，敢袂傷無聊？若無揣寡工課來塌(thap)，恐驚鬱卒、破病就隨綴倚來，自按呢行去嘛無的確。
誠拄好我這站仔有佇雙溪新買兩分地的田，阮兄哥佮我攏有意向欲種一點仔花草罔耍罔𨑨迌，食老加減做議量；紲落去，兩兄弟仔就起跤動手烏白變，毋是上山掘樹頭，著是覕踮園仔內鉸枝、翻盆、沃水，對透早舞到日頭落山，兩雙手較無閒爾，耳空鬼仔恬靜、頭殼清醒甲袂顧得，若佮看電視、唱歌、啉酒、揣厝邊頭尾練痟話的齣頭比起來，心肝頭顛倒快活濟矣。
這種看天踏地、遊山觀海的日子，抾開兄哥伊莫算，誠少有外人來開講、嘛揣無閒工通去接接(tsih-tsiap)，予我猛醒著「佮人這款動物交插、來去，毋但是歹剃頭爾，不時都心肝頭實實，誠袂爽快」的道理。因由是出佇，人有一支喙，會割人、鑿人，會講白賊、搬閒仔話，閣較僥倖的是使弄兼剾洗，親像連續劇按呢，一集紲一集，牽袂煞割袂斷，較加嘛有窮分、怨慼，會了袂盡的漚戲一直搬，路尾仔的結局，免臆嘛知，是暢著奸巧，克虧著古意人。
有一个哲學家捌講過：「所有的動物，獨獨『人』知影有『死』這種代誌，這是『話語、文字』不良的副作用所致。」講較白咧，有語、有文了後，人就會知影往過、煩惱現時、數想未來，使弄教示一大拖，僥倖失德規山坪，莫怪世間的是非恩怨濟。我家己咧想，人若是會當佮花草仝款，干焦會發穎、大欉、開花、落葉，就袂加講話、捙跋反，就無弄狗相咬、設計害人，毋知欲偌爾仔好咧。