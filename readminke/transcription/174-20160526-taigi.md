---
issue: 174
title: 白蟻
author: 藍春瑞
date: 2016-05-26T00:00:00.000+08:00
topic: 懷想
difficulty: 2
wikidata: Q98095544
wikidata_link: https://www.wikidata.org/wiki/Q98095544
author_wikidata_link: https://www.wikidata.org/wiki/Q98096370
author_wikidata: Q98096370
---
白蟻是滿四界攏有的蟲豸，閒時看袂著伊的影跡，毋過厝前後壁有囥火柴抑是欲漚去的樹仔椏，倚著塗肉的所在若共徙振動，伊就會隨隻仔旋出來蟯蟯趖，規陣挨挨𤲍𤲍佮狗蟻誠相𫝛，較無仝的是𪜶頭大、色緻較白。白蟻歹治，是伊覕佇柴內，無法度共逐枝柴箍攏破來揣的緣故。閣再講伊袂仝人，干焦無暝無日咧囓柴有淡薄仔顧人怨爾，平常時無人會去插𪜶、揣𪜶算數。
白蟻佇舊曆七、八月的時陣，會生翼變較大身，佇日頭拄才落山的尾暗仔，一隻仔一隻袂講得濟，總爬爬出來，圍佇拉圇燒閣光映映的電火跤颺颺飛，一輾仔一輾咧踅玲瑯。像綿仔紙遐薄的翅那飛那落，穢甲規塗跤滿滿是，賰肥軟袂飛的身軀，親像狗蟻按呢，覆佇塗跤爬來爬去。
我往過做囡仔的時蹛佇製材所的工寮，不時都拄著這款光景。工人攏會用面桶貯水，𫞼踮電火跤承。紲落去一隻一隻家己輾落來，浮佇水面沐沐泅，無偌久就總死佇內底，一面桶滇滇，真正是有夠驚人。敢會飛出來見人的時陣，是熱人上捷做風颱、淹大水的流擺，抑是講𪜶攏駐死佇面桶水內底，才號做『大水蝶仔』，就毋是真知矣。製材所的工廠是柴起的厝，柱仔、楹仔、橫栱攏用家己撩開的便料，叫工人凊彩搭的。鋸好欲賣人的桷仔、枋仔是木材的製品，連囥佇柴埕未撩的原木嘛是齊有柴味。白蟻無咧分芳臭，有柴就拑來蛀，濟甲趕袂離，閣治袂斷根。
工人猶有一步趕白蟻的法度，就是鋸好的製品莫囥傷久，那鋸那賣的柴料直透翻新弄振動，伊就蹛袂牢。顛倒講轉來，若用「新的疊舊的」的步數囤柴料，見賣的攏對頂面搬起，毋捌僥著下跤沿的時陣，白蟻就會無人請家己來，愈湠愈旺。
白蟻蛀柴是無晝無暗、無年無節，有精差的是日時有撩柴的機器咧霆，四箍輾轉誠吵，聽袂著𪜶的喙齒咧齧柴的聲。啊若暝時，工廠無人做穡，地靈較輕的時陣，定定聽會著「窸窣…窸窣…窸窣…」的聲，佇耳空邊哼無歇。好佳哉相連相紲的聲調無懸無低，袂吵人的眠，我有佮意聽。