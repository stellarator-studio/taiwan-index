---
issue: 168
title: 初中的落第文化
author: 藍春瑞
date: 2016-04-14T00:00:00.000+08:00
topic: 懷想
difficulty: 2
wikidata: Q98095535
wikidata_link: https://www.wikidata.org/wiki/Q98095535
author_wikidata_link: https://www.wikidata.org/wiki/Q98096370
author_wikidata: Q98096370
---
往過讀初中的學生囡仔穿卡其布的制服，攏愛佇胸前繡名姓佮學號，學號有5字，頭一字是考入去的年次，提我的『35454』做例來講，頭字是『3』，是民國53年考入去基隆中學的，照按呢算，2字頭是前一年入來的。學號邊仔怙紺色的絲線繡1巡是初一，2巡、3巡就是初二、初三。逐期開學，教官攏會檢查學號繡了有對無，若無就毋准你註冊。
平平是同窗，學號若小瞭一下就知影你是毋是有『落第』過。我入去彼冬『3』字頭的有45个，猶有『2』字頭8个。這8个就是舊年落第的，就是生做較橫面。導師攏叫做班內的幹部，來揲新生，順紲共阮壓落底。有1个蹛瑞芳姓廖的落第生，做阮班的風紀股長，會共上課無乖的名單交予導師。聽候下晡三點半，伊會攑箠仔來清算。逐改我攏是在額的。毋過阮導師是一个拄才分發來基中教冊的白面書生，頭起先有真正照三頓咧siāu囡仔。後來伊共『捷拍袂疼，捷罵毋驚』的道理講予阮知，怙罰徛來教示囡仔，一直到升起來初二止。
初一有十班，我讀上尾仔班。升起來初二賰九班，阮彼班自按呢予人拆開，我分入去第五班內。這時陣我的成績無偌好，四兩仔心心度過頂學期。毋過下學期煞大空大裂，到今猶會記得是43名，差一屑仔就落第矣。這款掠一割的落第文化，實在誠驚人。好佳哉這三冬天公有保庇，無予學校㨑著我。
落第1冬的學生逐班有，2冬的就誠罕見，閣較免講3冬著愛退學，我是毋捌看過。這款制度毋若『基中』有，一四界的學校嘛是按呢咧變。我的成績攏排佇尾溜算來7、8名，倚落第彼坎臨臨仔，較加嘛佇咧欲升初二、初三的歇熱，成績單未寄到厝裡進前，不時掣咧等。
落第是欲嚇囡仔，迫人讀冊的步數，親像一塊綴牢牢的烏雲罩佇半空中，嘛有成戴佇猴齊天頭殼頂的鐵箍款，規日束絚絚閣剝袂落來。總是成績好的學生袂去想著這種驚惶的代誌，毋過親像我這款顧耍毋讀冊的兩光學生，就會直透煩惱考有好無？排第幾名？後壁猶有人無？四常夢著彼款吊火車尾、落第、予阿爸罵的代誌，驚甲半小死才精神起來，凊汗流甲澹漉漉，坐佇眠牀頭規暝睏袂瞌睡，才是可憐代！
