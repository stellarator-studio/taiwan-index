---
issue: 51
title: 遠足
author: 藍春瑞
date: 2013-12-26T00:00:00.000+08:00
topic: 懷想
difficulty: 2
wikidata: Q98095390
wikidata_link: https://www.wikidata.org/wiki/Q98095390
author_wikidata_link: https://www.wikidata.org/wiki/Q98096370
author_wikidata: Q98096370
---
往過國校仔咧辦的𨑨迌號做『遠足』，序大人會代先買寡四秀仔佮汽水予我紮。後來，我捌問阿母，厝內都遐爾散矣，豈有閒錢咧？伊講：「手頭絚是一時，面底皮才是永久的，輸人毋輸陣，才袂hőng看衰䆀！」
有一改，是去八斗仔，先對學校邊的相思仔嶺過，碰(pōng)著運搬塗炭的輕便鐵枝路，欲橫(huâinn)過的時陣，一列輕便車拄好駛到位，工人擛手咻囡仔佮𪜶同齊鬥捒。老師無出喙共阮擋，逐个相爭撆手䘼，無咧管是毋是會沐烏去，綴人大細聲咻，沓沓仔仔斡入去𪜶的炭埕，有一个職員徛出來說(sueh)多謝，閣喊(hiàm)阮入去奉茶，老師探頭去講無欲攪擾，規陣手那擛、跤那徙，繼續趕路，舞甲大粒汗、細粒汗，應該會軟跤才著。毋過，囡仔有輕便車通捒，顛倒講好耍，無人哼忝。
到八斗仔漁港的海埔了後，看著足濟討海人咧牽罟，老師喊(hiàm)囡仔總倚去鬥搝大索。查埔查某、囡仔大細、老的佮少年的，摻摻做一夥同齊出力，跤蹄仔綴「嘿咻、嘿咻」的喝(huah)聲那徙那退，一伐(hua̍h)出一聲，有粗有幼、有懸有低咻袂煞。閣過一睏仔久，長長的魚網牽起來沙埔，規个網仔底齊是金爍爍、細細隻的魩仔魚咧蟯蟯趖，這味才是𪜶欲挃的，內底有濫一寡較大隻的狗母鮻、白皮刀佮足濟毋捌看過的魚仔，牽罟的討海人攏共揀出來外口，講欲送阮遮个囡仔兄做伴手，一个攏有兩、三尾通分，刁工攢鹹草貫(kǹg)著，予阮捾轉去厝裡。
囡仔人出力咧搝索仔，毋但流汗爾，嘛有忝著，真正好耍閣心適。毋過，我上數念的，是牽罟這款生目睭毋捌看過的代誌，到今猶無閣拄過，較加嘛記甲牢牢牢，毋敢共拍交落去。