---
issue: 5
title: 灶頭
author: 彭瑞珠
language: 四縣
date: 2013-01-31T00:00:00.000+08:00
topic: 文史
difficulty: 1
wikidata: Q98095812
wikidata_link: https://www.wikidata.org/wiki/Q98095812
---
「『唉嘖嘖……阿姆乳子哀正得！有罅夭壽痛哦！』該秀才阿姆个筷頭嫲，實實疊疊頓(dun)著灶君爺个龍骨。佢痛到喊阿姆哀，譴到轉天庭投玉皇大帝講：『閼哦！該狀元郎个阿姆還粗魯哦──碗筷洗啊好，就灶頭面項一頓！這擺好空了，吾龍骨分佢頓對對，害𠊎一路背鑊背等轉。恁樣形个人做狀元哀，無分人間人好樣，仰做得呢？！』原本愛中狀元个羅隱，就恁樣分天頂除名了。故所啊，婦人家掌灶下，灶頭鑊尾愛抺淨俐來，分灶君爺有面子。大人細子都共樣，筷頭嫲做毋得頓灶頭；頓桌頂乜做毋得哦，愛有好樣！」
年下仔，阿婆在灶下蒸年粄，順續仔講古分𠊎俚細孲仔聽。𠊎俚一片耳公，大體仔聽等阿婆个阿婆講分阿婆聽講个古；一片耳公，認真掌等阿婆有講著「粄仔蒸好了！」「蕃薯煨好了！」無？兩粒目珠都掌等年粄，看等下粄仔蒸啊好、燒燒吂定形，阿婆會挖一息息仔毋使矺神桌个蘿蔔粄、也係肉粄，賞恁多豺嘴無？
十二月二十四，大人就準備粄圓、糖果拜送灶君爺了，分佢食甜甜轉天庭同𫣆俚講好話，續等也入年假了。毋過神明放尞、人間人放年假了，灶頭還係無好閒─—大灶煲肨蹄、炆筍乾、蒸雞仔、蒸年粄，細灶炒炒肉、炒下水、炒青菜。一年透天罕得放尞个灶頭，還係愛摎灶下人共下，無閒到年三十暗晡，守顧一屋下人个飽食。