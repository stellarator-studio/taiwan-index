---
issue: 157
title: 過年个新衫
author: 張美容
language: 海陸
date: 2016-01-21T00:00:00.000+08:00
topic: 抒懷
difficulty: 2
wikidata: Q98096000
wikidata_link: https://www.wikidata.org/wiki/Q98096000
author_wikidata_link: https://www.wikidata.org/wiki/Q98096319
author_wikidata: Q98096319
---
年看等到咧，一屋下人看起來無麼个感覺，連細孫仔就看毋出有年到歡喜个心情，摎𠊎細人時，全無共樣。因為一想著過年有矺年錢好拿、有新衫好著，早就算等過日仔咧。雖然一拿著矺年錢，轉手就交分阿姆，新衫著兩擺就愛收起來，𠊎還係盡期待過年。
講著(doˊ)新衫，這下想起來實在有盡大个感慨。該量時，大家生活較苦，有好著新衫个時節，大體就係過年咧，一領新衫，長下過年時著(zhog)一下、去姐婆屋下著一下，過了，阿姆就摎新衫收起來咧，閒時閒節毋盼得拿出來著，所以做得著兩、三隻年。第一年著个時節，總係像狗落火囪樣，暢(tiongˊ)大領，衫袖愛攝兩三褶，毋過，儕儕就共樣，無人試著奇怪，也無人會笑你。
記得有一年，𠊎好同學个阿姆在臺北做事，過年前買一領紅色个太空衣轉來分佢，該時个鄉下，罕得有人著恁樣个衫，𠊎看著當欽羨。想著自家以早个新衫著毋得咧，加無幾久就愛過年，仰般阿姆無講愛做新衫分𠊎，𠊎透日仔就在阿姆膴身脣捩上捩下，緊問佢過年愛著麼个。有一暗晡，阿姆做閒，渡等𠊎三姊妹去對門个布店擇膨紗線，一儕打一領膨紗衫過年著，𠊎選个係紅色摎白色个膨紗，阿姆請人打一領紅色間(gamˇ)白花个外套。該時，會用機器打膨紗个人無多，有一領膨紗衫好著，又燒又風神。該領膨紗衫跈𠊎過兩隻年，到忒細領咧，還毋盼得分老妹著。
𠊎該時代，細人仔過年个新衫，除了拈阿哥、阿姊个以外，最常見个就係讀書衫咧。長下在年三十該日，會看著盡多爺哀正遽遽渡等細人仔，去雜貨店買讀書衫好過年著，年過忒，讀書又著(zhogˋ)得著(doˊ)，省錢又省事。過年不管著哪種新衫，對罕得有新衫好著个細人仔來講，共樣恁暢、恁愛惜。
這下个細人仔，因為生活豐湧，新衫餳佢毋著(doˊ)；因為愛麼个就有麼个，矺年錢也無盡重要，所以過年變到有要無緊。比較起來，佢兜雖然好命，毋過頭擺𠊎兜少少東西就感覺滿足、簡簡單單生活就試著歡喜，這係佢兜比毋得个。