---
issue: 244
title: 無禁無忌食百二
author: 黃文達
date: 2017-10-05T00:00:00.000+08:00
topic: 生活
difficulty: 1
wikidata: Q98095648
wikidata_link: https://www.wikidata.org/wiki/Q98095648
author_wikidata_link: https://www.wikidata.org/wiki/Q98096345
author_wikidata: Q98096345
---
中元普渡在來攏是鬧熱滾滾，家家戶戶拚注毋願輸，五花十色的祭品洘秫秫，三牲四果一盤閣一盤，糖仔餅一包閣一包，焦料疊過一山閣一山。毋知時代進步，抑是現代人靠俗，這幾冬來逐家物件那攢那料小，甚至干焦看著「旺旺」佮「乖乖」，袂輸咧創治好兄弟，佮好姊妹滾耍笑，真正是共天借膽！
拜拜的規矩不止仔濟，聽講「弓蕉」、「李仔」參「梨仔」若是囥做伙，鬥做諧音「招你來」，枵鬼就會一陣一陣瀳倚來，仙趕都趕袂走，時到就頭殼𢯾咧燒！毋過敢開飯店，哪有可能驚大食客？三重埔的果菜市場啥物攏毋驚，刁工捎這三項果子來普渡，結果生理仝款沖沖滾，錢水相𫝛貢貢流！
舊譜照搬傷落伍，咱看阿啄仔的萬聖節偌爾仔進步。金瓜鼓仔燈笑bi-bi，猴囡仔相爭tsu̍t塗牛仔面，妝娗甲比鬼精較古錐，沿路行，沿路討糖仔：「糖仔毋分我，我毋放你煞！」歡歡喜喜的鬼仔節，實在足趣味！
臺灣人厚譴損，禁忌濟甲若貓毛。徛咧食飯會衰，跍咧燒金會連回，暗時袂使呼噓仔，月娘袂當烏白比。到底啥人遮無聊，變遐的有的無的來共人刁古董？阿爸毋叫叫阿叔，頭殼有影『khōng-ku-lí』。白跤蹄的貓仔、狗仔跳過去，死人講會變僵屍，根本是咧練痟話。「倒蕊目睭跳財，正蕊目睭跳災」，無影無跡講甲糊瘰瘰。「死貓吊樹頭，死狗放水流」，有夠無衛生！「斷掌查埔做相公，斷掌查某守空房」，這號話也敢講，拍算毋捌拄過刺查某！
日人仔時代「鄭坤五」的小說《鯤島逸史》描寫庄頭的魔神仔，其實是一對猶未嫁娶的愛人仔，逐暗趖去廟裡做瘦氣，偷來暗去的齣頭驚出破，就幔白布假鬼假怪嚇驚人。1920年代「臺灣文化協會」的「蔣渭水」醫師發表心靈藥單〈臨床講義〉，呼籲臺灣人拆掉迷信的跤帛，可惜一世紀凡勢無夠久，漚古的舊俗真僫改，假童猶原害眾人。
迷信就是人喝綴人喝，禁忌就是家己蹧躂家己。過去大人激怐怐袂變竅，閣教示天真的囡仔人愛有耳無喙，致使烏魯木齊的迷信久年長月袂斷根。向望愈來愈濟人覺醒，擲捒無意無思的束縛，巧巧人有福氣，無禁無忌食百二！