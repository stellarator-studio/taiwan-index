---
issue: 2
title: 嘉南大圳之父──八田與一
author: 陳憲國
date: 2013-01-10T00:00:00.000+08:00
topic: 人物
difficulty: 1
wikidata: Q98095335
wikidata_link: https://www.wikidata.org/wiki/Q98095335
author_wikidata_link: https://www.wikidata.org/wiki/Q98096340
author_wikidata: Q98096340
---
八田與一(Hatta Yoichi, 1886.02.21~1942.05.05)是日本石川縣人，伊是台灣烏山頭水庫、嘉南大圳(tsùn)的設計佮建造者。1910年，伊對日本東京帝大土木科畢業，奉派來臺灣服務了後，就一直攏蹛(tuà)臺灣，佇土木工程界服務。伊捌參與臺北地下水道、起造高雄港、臺南水道計畫、日月潭水力發電、桃園大圳、大甲溪電源開發計畫遮的重要土木工程。1917年，伊轉去日本，佮𪜶故鄉當時才16歲、拄對高女出業的米村外代樹結婚，這陣八田已經31歲。結婚以後𪜶隨閣同齊(tâng-tsê)來臺灣蹛。
1918年，八田針對嘉南地區水利灌溉(kuàn-khài)進行實地研究調查，向臺灣總督府提出嘉南大圳建設計畫書。1920年9月伊奉命負責建造嘉南大圳的核心工程──烏山頭水庫。1930年4月初，這个當時全臺灣第一、日本第一、亞洲第一、世界第三大的大水庫──嘉南大圳正式完工。
烏山頭水庫滿水的面積是13平方公里，蓄(thiok)水量有一億5千萬噸(tòng)。灌溉水路總長1萬6千公里，灌溉嘉南平原15萬公頃(khíng)的田園，規个工程完成以後，嘉南平原逐年粟仔(tshik-á)、甘蔗、番薯的產量增加到8萬3千噸，攏總有六十外萬農民受益。
1942年，八田奉日本政府派令欲去菲律賓工作，所坐的船「大洋丸」號去予美軍的潛水艇(tsiâm-tsuí-thíng)拍沉，八田嘛往生去，干焦(kan-na)留下烏山頭水庫見證這段歷史。