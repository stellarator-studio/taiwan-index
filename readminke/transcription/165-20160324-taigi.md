---
issue: 165
title: 班長
author: 王秀容
date: 2016-03-24T00:00:00.000+08:00
topic: 懷想
difficulty: 1
wikidata: Q98095530
wikidata_link: https://www.wikidata.org/wiki/Q98095530
author_wikidata_link: https://www.wikidata.org/wiki/Q98096261
author_wikidata: Q98096261
---
我蹛政治大學邊仔十八冬矣，遐影印店誠濟間，據在我揀，毋過後來我攏慣勢去勞煩「影印班長」。班長的名號，毋是凊彩就有，愛跤手緊，嘛愛成品媠才會使。有當時仔歇睏日，人客趕緊欲印，敲電話予伊，嘛會專工加班。班長逐工笑頭笑面，穿甲pha̍h-lih-pha̍h-lih，某，逐家叫伊副班長，人媠閣古錐。翁生某旦，佇店裡無閒的形影，袂輸文藝電影的男女主角啦！
交關久熟矣，就會佮話仙。我問講「班長」的名號佗位來的。伊講人客叫久就牢咧。這予我想著「班長」這个詞有幾若款講法。來源是阿兵哥的士官班長，無就是規班學生囡仔的班頭、班代表，嘛有可能是組織內底𤆬頭、上厲害的人。好歹代攏有班長，像「踅街班長」、「食冰班長」、「卡啦ok班長」、「抓耙仔班長」……。總講一句，愛誠拍拚，才有夠格做「班長」。
我嘛是拚足久才做「班長」。佇早前重男輕女的時代，小學六冬、國中三冬，攏總十八學期，阮班的班長攏是查埔的，就是輪袂著我。等到讀高雄女中，人笑講是尼姑學校，無查埔的，班長著愛查某囡仔做，我毋才有機會通做班長。誠好運佇畢業進前做班長，照理講畢業了愛𤆬頭辦同窗會才著。毋過，嫁傷遠，飼囡仔，無閒教冊，同學就若斷線的風吹。兩冬前我起鼓佇『line』成立群組，共四散的同學抾倚來，才發現彼陣十八歲的查某囡仔，經過三十冬的拍拚，這馬逐家攏有一片天。
查某人欠的是機會，所以我誠鼓勵阮查某囝做班長替同學服務，才有成長的機會。大漢查某囝種(tsíng)著我的家婆性，好笑神、有耐性閣毋驚艱苦，嘛佇查某學校北一女中做班長。細漢查某囝讀美術班，有藝術家的個性，講逐項「長」都欲共做一擺才有趣味，無論是威風澟澟的班長、抑是氣質溫馴的副班長，甚至是文質彬彬的學藝股長、走拋拋的服務股長，看伊做甲攏誠趣味。伊閣討欲做「所長」，講做過班長的人共便所摒甲清清氣氣，就無人敢閣嬌滴滴。聽著誠有意義，「所長」的奉獻佮班長有地比喔！