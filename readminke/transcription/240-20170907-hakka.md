---
issue: 240
title: 落雨
author: 吳秀梅
language: 南四縣
date: 2017-09-07T00:00:00.000+08:00
topic: 抒懷
difficulty: 2
wikidata: Q98096110
wikidata_link: https://www.wikidata.org/wiki/Q98096110
author_wikidata_link: https://www.wikidata.org/wiki/Q98096267
author_wikidata: Q98096267
---
受著風搓外圍環流个影響，南部已經落吔幾下日个雨，天時乜過涼吔。好得大體係細雨毛仔，毋係發風落雨。這滿立秋都過吔，跨秋雨落一擺就涼加一分，到半夜仔，眠在竹蓆頂項或者凴著壁，都感覺著冰冰涼涼，冷氣、電扇都做得切核，驚寒个人怕愛蓋細毯仔吔。
寫詩、填詞、寫文章感性个文人怕盡愛落雨。落雨滴滴答答个聲，打著屋簷、打著樹仔、打著水池，都係好聽个音樂節奏。濛濛細雨點盡像珠簾，一串一串跌落地泥，有淒涼个美感。雨水將屙糟个大地洗清淨來，連空氣都有淨淨个味緒。落雨个時節，無擎遮仔个人毋係共快走去廊仔下庰，無就爽爽快快个分佢涿，遮仔像一蕊一蕊靚靚个花，這風景做得看出人个個性，也欣賞得著落雨天烏陰以外，遮仔變化出來个色彩。
還細時，電視媒體還無恁發達，氣象報告淨每日三擺个新聞時間正有報導。係像這個風搓在南海，會走對廣東去，無直接對臺灣來，基本上也毋會特別講。大部分个民眾淨知有落雨，毋知附近就有風搓，因為對生活無麼个大影響。讀小學時，記得乜差毋多學校愛開學个這個時節，不時都會落雨，看著烏陰天，𠊎等就最好著水衣、水靴去學校，行到有積水个所在，特別好去涉水搞！等到上課吔歸教室，水靴脫下來，看腳趾浸水浸到皮皺皺，大家正互相㖸，先生仰仔罵乜罵毋聽，細人仔根本毋驚撩水過會有細菌傳染个問題。毋過，𠊎實在懷念細細時無愁無慮个日仔！連落雨也做得搞到暢到無結煞。
大家印象最深个應該係莫拉克風搓帶來个暴雨。該雨在南部山區落一日一夜，落吔一年雨量个一半，恁短个時間落恁多个雨，河壩瀉水瀉毋利，山林土地含水量乜忒大，造成盡多所在崩山、土石流，靚靚个家園就恁仔消失，埋核幾下百人个命！這種世紀大災害，係還有可能發生个。最近米國个超級風搓哈維帶來个雨量，也係百年來罕得見个災難。𠊎想，不管東方、西方，應該都希望係風調雨順，照天時節氣來落雨。
雨水係淡水重要个來源，臺灣係細細个島，河水盡遽就流到大海去吔。雖然起吔蓋多座水庫，假使雨水落啊蓋集中，水庫滿吔還係共樣愛瀉核，無法度挾蓋多水。等無落雨時，水庫又燥熇見底，大家人正又愁會限水。水資源實在盡珍貴，除核欣賞落雨个心情，乜愛想著好好珍惜水資源。