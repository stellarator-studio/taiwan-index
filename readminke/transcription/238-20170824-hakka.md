---
issue: 238
title: 尋一個莊下
author: 邱一帆
language: 四縣
date: 2017-08-24T00:00:00.000+08:00
topic: 抒懷
difficulty: 2
wikidata: Q98096107
wikidata_link: https://www.wikidata.org/wiki/Q98096107
author_wikidata_link: https://www.wikidata.org/wiki/Q98096293
author_wikidata: Q98096293
---
面對全球自然環境个汙染摎破壞，面對世界人情關係个疏離同冷漠，你會尋哪位來定貼自家个生活？係𠊎，𠊎就想尋一個莊下，一個有夢想个莊下，來安身立命，好好過日仔。
夢想裡肚个莊下，屋脣有隔壁鄰舍，屋前有一頭牛眼樹，還有一條清清个圳水流過。屋背有一垤地好做菜園，還有一搭地好畜雞鴨，脣項種有綠竹同麻竹。四圍有靚靚个田坵做伴，較遠个地方，有一條淨俐个河壩，河壩對面有一重一重青溜溜仔个山仔。
平常時節，隔壁鄰舍相見面，會互相問安、打招呼，係種有麼个菜、買有麼个東西，會互相分享；閒時閒節，在屋脣个大樹下，隔壁鄰舍會共下打嘴鼓，有成時會共下打鬥敘；在緊工時節會互相𢯭手，係講今晡日吾屋下蒔田，隔壁鄰舍就會準備好人工、機器行前來幫忙，係講天光日隔壁鄰舍屋下割禾，𠊎兜乜會同農機摎人工準備好勢。係有麼个好事歪事，隔壁鄰舍也會行前來，𢯭這𢯭該，一直到事情處理好勢、圓滿。
屋前个圳溝，兩片析係用一隻一隻石頭結起來个䃗，石頭摎石頭之間有縫，圳溝肚有沉底个泥沙仔，淨淨俐俐个圳溝水流過。在這位，蝦公毛蟹有空好囥，蜆仔湖鰍仔有泥好鑽，還有當多个魚仔，像鯽魚仔、白哥仔、塘虱這兜，在該位泅上泅下。屋前个圳溝，無農藥敨過，無屙糟水汙染，係魚仔蝦公个快樂天堂，也係大人細子搞水洗身仔、摸螺挖蟹个好地方。
𠊎會跈等時節，在屋背个菜園種出當季个菜。春天，花菜、韭菜、角菜滿菜園；熱天，苦瓜、菜瓜、番瓜滿瓠棚；秋天，芋仔、芥藍、木瓜好收成；寒天，荷蘭豆、芥菜、蘿蔔好過年！一年透天，跈等時節種菜，淋水、挷草、委(ve)肥，跈等時節收成，日日煮最嫩个菜、逐餐食盡萋个菜。恁多年來，𠊎跈等時節種出當季个菜，實在毋係麼个難事哦！
屋背該搭空地畜頭牲，該位有青草好啄、有菜蓋(habˋ)好食、還有飯糝攪礱糠，鴨仔一枋一枋畜，雞仔乜一枋畜過一枋。田坵蒔過，禾苗挷想，逐等鴨仔落到田項去，食蟲食草，毋使洩藥仔、淨愛入肥料，鴨仔一日一日大，禾仔乜一日一日靚。愛食雞鴨自家有，食飯食糜自家煮，毋使愁無米煮，乜毋使愁無肉氣。
尋一個恁樣个莊下，有青山綠水、隔壁鄰舍做伴仔，有草花樹木、蟲魚鳥獸好欣賞，做得自主生活，做得安樂過日仔。這方所在，愛到哪位去尋，你毋知？