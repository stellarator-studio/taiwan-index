---
issue: 133
title: 伴
author: 張美容
language: 海陸
date: 2015-08-06T00:00:00.000+08:00
topic: 懷想
difficulty: 2
wikidata: Q98095969
wikidata_link: https://www.wikidata.org/wiki/Q98095969
author_wikidata_link: https://www.wikidata.org/wiki/Q98096319
author_wikidata: Q98096319
---
食飽朝，一屋人走淨淨，讀書个讀書，上班个上班，歸屋下斯伸𠊎一儕，恬索索仔，實在孤栖。一儕人無落無著，渟杯茶，坐啊下來，𠊎个細狗子「毛毛(mauˇ mauˊ)」黏皮就走過來，坐在𠊎个腳脣，佢一頭舐𠊎个手，一頭用佢金金个目珠看等𠊎，𠊎摸摸佢个頭那，摎佢講講話，退休後个日仔有佢做伴還好。
熱𤐰𤐰个天，歸隻人懶𧊅𧊅仔，連「毛毛」就在電扇下睡到四腳惹天，無睡慣當晝个𠊎，長下用這難得个清閒來看本書。下把仔，跈等書肚个情節，一下歡喜、一下悲傷，看盡世間个是非善惡；下把仔，跈等作者个腳步，一下上山、一下下海，欣賞世界各地个風土人情，𠊎就係書肚个主角，書肚个主角就係𠊎。熱到心煩意躁个時節，𠊎也長下會聽聽音樂，柔柔个音樂聲，像清泉、像流水，安定𠊎煩躁个心神。這兜書摎音樂係𠊎最好个伴，豐富𠊎个人生，寄託𠊎个感情，陪𠊎行過孤單个日仔。
「你在屋下等，加成十分鐘就輪著接你咧。」電話該頭傳來好朋友个聲音。這日係𠊎恁多個老朋友聚餐个日仔，𠊎五儕，從小學認識到這下，有幾下十年个交情咧，雖然大家戴在無共樣个縣市，雖然儕儕有家有竇，毋過恁多年來，一、兩個月總會尋隻時間見見面、食食飯、打打嘴鼓。心肝肚有麼个委屈，老朋友會互相安慰；遇到麼个困難，老朋友也會𢯭手解決。一路行來，有這兜朋友做伴，心就寬、膽就大、腳步就在，無麼个事情解決毋得。
當然，屋下人逐日在身邊，係𠊎最親密个伴，毋過，細人仔大後个「空巢期」，夫妻就變成最重要个伴咧，人講：「少年夫妻老來伴。」確實有影。但係，一個人斯兩公婆共下做伴，在這下个社會還係會感覺著孤獨，培養一兜興趣，結交一兜心性相近个朋友來做伴，正毋會變成孤單、寂寞个人。