---
issue: 121
title: 噥噥
author: 張美容
language: 海陸
date: 2015-05-14T00:00:00.000+08:00
topic: 懷想
difficulty: 2
wikidata: Q98095953
wikidata_link: https://www.wikidata.org/wiki/Q98095953
author_wikidata_link: https://www.wikidata.org/wiki/Q98096319
author_wikidata: Q98096319
---
記得頭擺𠊎姆盡好在𠊎兜耳空脣噥噥噥噥，天一變，就喊愛帶遮仔出門；一轉風頭，就講愛著加一領衫；一流鼻，就罵睡目仰恁會踢被；東西跌忒，就罵仰恁無心無性；連磓著痛到會死，還愛分阿姆罵行路無生目珠。生活中个大小事，無合(gag)佢个意，佢就尋得著理由噥噥噥噥，𠊎恁多姊妹，見聽著阿姆一噥，就閼捽捽仔，間門一關，囥等毋肯出來。𠊎長下想，下二(ham+)擺自家定著毋好變成恁噥噥个人。
無想著，人一做哀仔，就自然的變噥噥，實在奇怪！這下𠊎就係一個噥噥个人，一坐倈仔个車，就滿路念毋好駛恁遽、毋好急當、毋好緊超車，一下又念，毋好駛恁中央，危險；毋好駛恁脣，會碰著奧多拜。倈仔長下分𠊎噥到當毋著(diau)，笑等講：「換你來駛啊！」毋曉使車个𠊎，總愛指導人，想著就好笑。仰般坐別人个車，無麼个意見，坐自家人个車，就恁多好愁勞，𠊎漸漸了解頭擺𠊎姆噥噥个心理咧。
這下，除了𠊎个細人仔以外，爺哀也變成𠊎噥膿个對象。𠊎爸像傳統个客家人，好食又油又鹹个菜，為著佢个健康，𠊎長下三叮嚀、四囑咐，毋好食恁油、毋好食恁鹹。𠊎也時時交代𠊎姆，愛盼得食、盼得著(zhog)，毋好恁省；兩儕八、九十歲咧，行路愛好先、營養愛罅足；天時冷出外愛戴帽仔，天時熱愛在屋下多休息。總有一大堆微微末末个事情愛吩咐、愛煩惱。換阿姆笑𠊎：「你還噥膿喔！」原來所有个愛摎關心，就在這一句一句个噥噥噥噥肚。
人講：「家無噥噥公，項項空；家無噥噥婆，項項無。」有爺哀時時在身邊噥這噥該，實在好福氣。這半年來，𠊎姆个身體虛弱盡多、記才也毋好咧，無該个精神摎體力來噥𠊎兜。成時𠊎會挑挑頂碓佢，就想聽佢噥幾句，無想著，佢斯笑笑仔，無像頭擺恁有元氣好訓示人，𠊎嗄當懷念𠊎姆在𠊎膴身脣噥噥噥噥个日仔，就算既經聽過一百遍，乜無相干。