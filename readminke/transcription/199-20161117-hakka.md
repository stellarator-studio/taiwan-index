---
issue: 199
title: 美濃風情
author: 吳秀梅
language: 南四縣
date: 2016-11-17T00:00:00.000+08:00
topic: 文史
difficulty: 2
wikidata: Q98096056
wikidata_link: https://www.wikidata.org/wiki/Q98096056
author_wikidata_link: https://www.wikidata.org/wiki/Q98096267
author_wikidata: Q98096267
---
𠊎係屏東客家妹仔，因為𠊎个爺哀都係屏東人。毋過𠊎在高雄都市出世、在高雄大个，也在高雄食頭路。每擺別人係聽著𠊎係客人，十個都揣𠊎對美濃徙來。看這就知大家人个印象裡背，美濃係南部客家重要个聚落。
美濃，係一個盡有客家風情个小鎮，高雄縣市合併過後，佢个行政單位改制成「區」。毋過幾年來，佢還本本保留莊下生活个步調同面貌。
美濃个竹子門發電廠係引進荖濃溪个水，靠高低个水位差來發電，係臺灣第一代水力發電廠，發電核个水排入獅仔頭圳，又好分耕種人蔭田。該當時提供臺南、高雄、屏東个電力，對工業个發展有盡大个貢獻，這滿發電機還有在運作。佢个主要建築物係日治時期起个，呈現巴洛克風格，到今超過百年个歷史，係國定个古蹟。
敬字亭或者講聖蹟亭，係客人重視文化、痛惜文字个象徵，在美濃莊就看得著幾個敬字亭古蹟。頭擺人毋盼得將寫過字个紙亂掉，會拿去敬字亭燒核，正將灰掖入河壩還分天公。雖然這風俗無繼續吔，毋過保留傳承知識、尊崇教育符碼个觀念同行動，永遠跈上時代潮流。
美濃个客家美食絕對會分你食到擐肚屎毋贏！面帕粄、豬腳、高麗菜封、鹹豬肉、黃梨炒木米、豬腸炒薑絲、番豆豆腐、福菜、鹹菜豬肚湯……每項菜都蓋扯飯，保證你連舌嫲都會吞落肚！還有一種特別个青菜──野蓮，佢生在清淨个水肚，主要食佢長長个莖。切切啊攞樹子、薑絲落去炒，又脆又清甜，係別跡食毋著个好味緒。
菸樓係美濃民屋建築个特色。在日治時期，美濃人大量投入菸業生產，雖然地理環境、氣候同水質適當無毋著，佢等刻苦耐勞个生活態度正係影響个原因。因為對掖種開始，到收割菸葉掌火炕燥來，無一日閒，甚至愛交工正有罅擺个人力完成。故所一哪仔伙房建築都有菸樓，該斯屋下經濟个命脈，係培養細人仔讀書个資本。
這隻月堵好係美濃个白玉蘿蔔季，這蘿蔔仔品種過嫩過細頭，皮也蓋幼，毋使削皮就食得。你做得報名參加挷蘿蔔仔活動，帶歸去个蘿蔔仔做得清炒、煲湯、生食；抑係晒蘿蔔乾、鹵蘿蔔豉；無就蒸蘿蔔粄。仰仔煮都好食！
美濃人到外莊發展，講一句諺語：「行上行下，毋當美濃山下。」這看出美濃人對故鄉个認同、思念同歸屬感，每一個人係像美濃人恁仔不忘本个團結愛鄉精神，民族教育就成功吔。