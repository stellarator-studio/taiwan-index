---
issue: 114
title: 作田人做旱的故事
author: 邱文錫
date: 2015-03-26T00:00:00.000+08:00
topic: 懷想
difficulty: 2
wikidata: Q98095466
wikidata_link: https://www.wikidata.org/wiki/Q98095466
author_wikidata_link: https://www.wikidata.org/wiki/Q98096294
author_wikidata: Q98096294
---
今年又閣做旱(tsò-uānn)，政府未曾未(buē-tsîng-buē)就強制農民今年兩冬攏休耕，這就予我想起囡仔時代，作田人佮做旱大作戰(tsok-tsiàn)的一寡代誌。
阮的田佇桃園大圳的圳頂佮圳跤，毋過攏屬佇石門水庫灌溉區，是石門水庫上蓋水尾(tsuí-bué)的所在，水庫的水早就予水頭的人閘去淹田(im-tshân)，開基(khai-ki)毋捌一滴水流到阮的田，阮攏是靠三口埤的埤水咧淹田，算是風頭水尾的狗屎地啦。
做旱的時，規庄的稻仔攏曝甲欲蔫(lian)去，毋過桃園大圳的水猶是暝日咧流，阮看有食無干焦癮(giàn)，實在無道理。阮老爸是一个骨力的作田人，呔(thah)會堪得按呢咧。伊就去蓄(hak)一台幫浦仔(phòng-phuh-á)，用幫浦仔拍水淹田。因為阮毋是桃園大圳灌溉區，袂使食圳水，所以拍水愛佇暗時進行，偷拍水的時，阮老爸巡水路，我倒佇圳岸邊顧幫浦仔，幫浦仔的聲音piàng-piàng叫，我重眠（tiōng-bîn），猶原睏到十八殿去。天光的時，才收兵共幫浦仔拖轉厝裡。
圳跤田會當拍水止喙焦，圳頂田離大圳又閣懸又閣遠，拍水嘛無法度，埤水早就無去矣，干焦賰一條尾步，就是去落(làu)大溪的水。原來大溪各所在，攏有一寡水壩閘水，這款低低的水壩，阮叫做溪頭。溪頭內加減猶囤(tún)一寡水，我就佮幾个叔伯兄弟，佇半暝時沿溪底向水頭直進。凡是拄著溪頭，就將彼窟水落予焦，按呢抾四、五的溪頭水才轉來。三更半暝，溪仔非常暗毿(àm-sàm)，閣有水蛇仔咧趖，田蛤仔咧叫，非常的恐怖。佳哉有叔伯兄弟伴侹膽(thiānn-tánn)，才會當完成落溪頭水的工課。毋過，這款工課干焦會當做一擺爾爾，因為各溪頭攏無水矣。
有一句話按呢講：「天無雨，人無步」，阮偷拍圳水，偷落溪頭水，攏是罔度罔度(bóng-tōo)。