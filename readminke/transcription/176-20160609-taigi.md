---
issue: 176
title: 電話
author: 王秀容
date: 2016-06-09T00:00:00.000+08:00
topic: 懷想
difficulty: 1
wikidata: Q98095546
wikidata_link: https://www.wikidata.org/wiki/Q98095546
author_wikidata_link: https://www.wikidata.org/wiki/Q98096261
author_wikidata: Q98096261
---
「電話」這个臺語詞是對日語借來的外來語，連原住民語嘛受日語影響，像阿美族的話就叫做『tingwa』。
可見電話對咱人的影響有偌大。佇我細漢，較有法度的人厝裡攏有安電話。阮彼條巷仔干焦叔公仔𪜶兜有，足煬的。電話若霆，親像暗暝報更仝款，四周圍是恬靜的，紲落來逐家耳仔覆覆(phak-phak)等叫名，若予點著，袂輸著愛國獎劵，足歡喜的。彼當陣，阿嬸抑是嬸婆仔攏無嫌囉嗦，會伐過幾偌戶，那行那喝來叫阮去聽電話。
到大姊高中畢業，去加工區食頭路了後，儉誠久才儉六千箍，就緊去電信局申請一支家己的電話。大姊彼當陣十八一蕊花，開始有足濟人共逐，敲來揣伊的人袂少。若留叔公仔𪜶兜的電話番，叫來叫去驚共人麻煩。若欲談情說愛，耳空無關門，若予人監督，嘛無妥當，愛留予人探聽。
有家己的電話，真正袂䆀。彼當陣我讀國中，家己栽一欉免閣靠叔公仔就較安心，借人的電話總是無志氣。像我遮愛開講的人，捌有一擺講傷久，嬸婆仔就那睨那唸，害我感覺足見笑的。
等阮這款散食人有通裝電話的時，嘛無稀罕矣，規條巷仔差不多齊(tsiâu)有電話矣。好耍的佇後壁，逐口灶的電話聲攏仝款是「喨喨喨」，毋管是透早、睏晝抑是暗時，電話一下霆，逐家攏神經神經，若走運動會，拚欲接電話，誠趣味。
大部份的人會共電話裝佇客廳看有的所在。我的房間拄好佇樓梯跤彼塊斜斜歹使用的所在，電話就安佇我的房間門口。我，就變做專門的接線生。阿姊、阿兄的朋友，攏嘛愛經過我這關。欲奅𪜶的人，會刁工佮我跋感情，抑是惜花連盆佮我開講盤撋。我聲緣袂䆀、記持好又閣頂真，等男女主角轉來的時，我就隨共𪜶詳細報告，罕得有落勾。我嘛會替𪜶過濾一寡無我縁的，嘛會做報馬仔。
這馬的人用手機仔，阿母按怎用都袂慣勢。簡單的電話，就若像我和阿母純然的依倚，聽著喨的聲，攑起來是阿母的聲，阮兩个的心就有安搭。袂少人厝裡無市內電話，講是比手機仔較貴。我是堅持共留咧，雖然有當時仔連紲幾若工無霆半聲，毋過，我就是佮意彼款純樸的連線！
