---
issue: 121
title: 食佮健康
author: 陳憲國
date: 2015-05-14T00:00:00.000+08:00
topic: 新知
difficulty: 1
wikidata: Q98095475
wikidata_link: https://www.wikidata.org/wiki/Q98095475
author_wikidata_link: https://www.wikidata.org/wiki/Q98096340
author_wikidata: Q98096340
---
咱臺灣人若見面，上捷用來相借問的一句話就是「食飽未」，可見食對咱人來講是偌爾仔重要。
以早，咱人逐口灶家己煮食的較濟，若準臨時有人客來，抑是有當時仔出去較遠的所在，袂赴趕轉去厝裡，才會踮外口食。無親像這馬，無論查埔查某，真濟人攏是食頭路人，致使袂少人是規家伙仔攏咧食外口，咱臺灣煞成做『小吃』的王國，嘛因為遮的『小吃』，吸引袂少的觀光客來臺灣觀光佮消費。
講著食，除了基本的衛生條件以外，予人食了安心、有安全才是上蓋重要的。自1979年，臺灣發生米糠油事件了後，經過假酒、烏心油、烏心食品，一直到最近濟濟不良的飲料問題，咱的政府單位猶是無感受著食物安全的嚴重性，無好好來重視這个問題，才會造成這幾年來相連紲發生佮「食」有關的重大問題。比論食用油事件、問題食品佮飲料內面農藥超標等等。進前有調查發現，臺灣人洗腰子佮著癌症的人口比例是世界第一的，這和咱食的物件敢無關係咧？
前幾年，日本有一位食品專家號做安倍司。當伊佇咧慶祝𪜶查某囝的生日的時，看𪜶兜的人咧欲食一款當時足時行的肉丸仔，當場共𪜶阻擋，講彼是無健康的，而且閣現場表演彼款丸仔是按怎製造的。自按呢開始，伊放棄待遇真好的頭路，專心去宣揚按怎食較健康，叫人著愛食自然的食物，莫食製造出來的食品。有人講：「食予死，較贏死無食。」講是誠輕鬆啦，聽候有一日，伊家己著癌症的時陣就知艱苦矣。
「食食物，毋通食食品」，是食予健康的基本原則。有一句華語的廣告詞講『自然就是美』，共這提來講食的方面嘛是真合軀的。簡單講就是：食著時，食會省錢的菜蔬佮果子，彼才是愈食愈健康的好辦法啦！有一位真有名的總舖師，伊捌講過一句名言：「好食的食品無健康，健康的食物無好食」。就是咧講，上自然的物件才是『五星級』的健康食品啦。