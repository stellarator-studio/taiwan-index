---
issue: 124
title: 司馬庫斯遊記
author: 邱文錫
date: 2015-06-04T00:00:00.000+08:00
topic: 景點
difficulty: 1
wikidata: Q98095479
wikidata_link: https://www.wikidata.org/wiki/Q98095479
author_wikidata_link: https://www.wikidata.org/wiki/Q98096294
author_wikidata: Q98096294
---
朋友招講欲去新竹尖山鄉『司馬庫斯』𨑨迌，阮就佇今年四月，天清日明的春天時，駛一台轎車托(thuh)到山頂。
來到山跤內灣的所在，開始記時間，嘛開始𬦰山路、囷(khûn)山嶺。山路彎彎斡斡，阮用二速駛到檢查站。閣去的十五公里，毋但路狹，路面嘛是坎坎坷坷(khia̍t)，路草真䆀，只好用一速戛起去。來到部落已經是中晝心，𬦰山路拄好三點鐘貼貼。這馬車忝(thiám)人枵，趕緊叫飯菜治枵，食飽才有氣力通遊山景。
原來『司馬庫斯』是佇千外公尺懸的山坪，會使講是山頭鹿角(kok)尾矣。莫講人行袂到，連電嘛無法度，是臺灣上尾後才牽電的庄頭，莫怪𪜶自稱是『黑暗部落』。這款所在歹趁食，人就愈來愈少。1991年，𪜶發現附近有幾十欉的松梧神木，引起轟動，平地人相爭欲去看光景。一時間山路楦闊(hùn-khuah)，真濟遊客溢入來，錢水嘛綴咧來。
這个時陣，原住民上珍貴的品德發出神力。𪜶28戶176人組成一个共同經營佮生活的社區，所有的收入歸公，所有的工課公家做，是照人頭發月給，查埔萬一箍，查某萬四箍，這種分配實在真趣味。
𪜶的故事講完，啊遊山景呢？彼下晡是去遊生態公園，佇樹林內軁(nǹg)來軁去，煞拄著西北雨，趕緊打道回府。第二工的大齣戲就是去探神木，阮𬦰山路，軁樹林、竹林，兩點鐘了後才拄著頭一欉的松梧，大約四人尋(siâm)、十外丈懸，小停跤共伊敬拜一下。閣來就愈來愈大欉，兩千外年的歲數，總共十外欉，真正是寶地福地啊！古早人講「有福居城郭(siânn-kok)」，這馬應該講「有福居山角(suann-kok)」。我咧想，阮庄跤所在若有十外欉的神木，所有的收入歸我，我嘛會『慢活』、敬惜天地。