---
issue: 47
title: 還福
author: 彭瑞珠
language: 四縣
date: 2013-11-28T00:00:00.000+08:00
topic: 懷想
difficulty: 2
wikidata: Q98095857
wikidata_link: https://www.wikidata.org/wiki/Q98095857
author_wikidata_link: https://www.wikidata.org/wiki/Q98096341
author_wikidata: Q98096341
---
舊曆十月十四，日時頭个吉時，宮項个爐主、副爐主、福首這兜會去摎歸莊項个伯公請到宮項起个神壇共下，完天神福。爐主、福首、還福、打新燈个人，都愛準備紅粄、新丁粄摎牲儀。戌時過，爐主、副爐主摎各鄰个福首──有共阿公婆个叔公太、息仔，也有同年、叔伯，四、五世輩人帶等六、七代人，共下跈拜、誦經，感謝天公个保護。功德做過，再來跌筊仔，看哪條名仔跌盡多聖筊，就係來年个爐主。包尾燒長錢、燒金、打紙炮仔，到子時圓滿。
十五个日時頭，愛請伯公轉去，當晝宮項還有「平安福」好食。雞盤、炒肉、封肉、羊肉、鹹菜豬肚湯，分人食到會尋尾个客家菜，毋過出一籠看起來白淨白淨、頂項就幾絲仔豬肉絲、香菇絲个糯飯，分大家異看毋起。「嗬！這糯飯！毋好看佢白淨白淨，像粽仔樣仔、還軟韌、還香、還有味緒唷！」底下墊个粄仔紙乜係枸薑葉，分人想著阿姆䌈个粽仔，食到𠊎目汁強強會跌出來。
「若媽媽噢，逐擺䌈粽仔，就講『愛分吾珠帶去臺北食！』毋知正經有拿分你抑無？」鳳英姑補一銃，害𠊎目汁全全忍毋核了。
「有啊！媽講『燒粢冷粽』，粽仔冷了乜盡軟韌好食，佢也有買一隻電鑊仔分𠊎蒸燒來食啦！」對十五六歲仔出外讀書到做人心臼，年年阿姆个粽仔乜毋識跌忒。
「看起來單純，毋過盡有味緒！」係𫣆盡熟識个味緒，像𫣆熟識个客家菜，乜像爺哀對𫣆个惜。爺哀係喊得應个神明──驚𫣆枵、驚𫣆寒，無日無夜摎𫣆俚保護守顧，分𫣆盡單純又醹个幸福。「平安就係福！」年年𫣆俚有滿滿對天公守顧个感謝；日日𫣆俚也愛記得屋下喊得應个爺哀。「守顧自家、有孝爺哀」，也係𫣆對爺哀現時就做得到个「還福」。