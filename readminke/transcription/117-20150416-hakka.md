---
issue: 117
title: 割禾飯
author: 李秉璋
language: 詔安
date: 2015-04-16T00:00:00.000+08:00
topic: 懷想
difficulty: 2
wikidata: Q98095948
wikidata_link: https://www.wikidata.org/wiki/Q98095948
author_wikidata_link: https://www.wikidata.org/wiki/Q98096269
author_wikidata: Q98096269
---
「食飯哦！好食飯啊！」成過个細子若聽著這句事，即走若飛，歸大群傱入灶下，提碗擎箸裝飯夾菜，隨人捧一碗飯去巷路，擔一張四角凳抑係阿依嫁妝遐張圓凳，隨人尋位坐在食，嘛有人用跍个。大家食到真煞著、真拚勢。這時務阿依即會講：「你人係山崠落來个抑係正對枷牢放出來个枷囚係無？若像前世毋識食過，恁枵渴。」毋過，講起來嘛毋好怪這兜細子，普通時無麼个四秀仔好食，擱傱上傱落，自然食肚枵到咕咕咈。普通時連討食一下大麵攏愛等特別个節日抑係機會。像係隔壁莊頭做平安戲、親戚嫁阿女抑係渡新婦正有機會食著恁豐沛个好料。毋過得𠊎記得頭深个係割禾飯。
成過蒔田割禾，大家攏愛相換工，今日𠊎人割禾，莊頭莊尾，房頭內个人攏來鬥相共鬥割禾，另日換別儕割禾个時，屋下底即愛派人出去拁別儕鬥割。大家無相計較，真有西周時期井田「助」个精神。真有十足个人情味，即係按，大家莊頭莊尾識透透。割禾遐日，主人家打早三、四點即愛起來，款好物件落田去割禾。機器桶、鐮鐵、布袋、牛車、布袋針、穀耙這兜早即準備好勢。開始割个時，大家自然分工做事，割禾个、打穀个、拖機器桶、裝穀、擎穀包、駛牛車，大家拚到大粒汗、細粒汗，歸膴身溼流流。主人家準備一隻冰桶，內底囥一垤大粒冰圝，攪一大包烏糖得大家啉。十點出啊，擱準備米篩目食點心。即按拚歸晝，逐儕攏拚到悿壞壞。
當晝時，主人家早即準備真豐沛个當晝頓請這兜割禾師傅。大家禾割煞，先轉去屋下洗手洗面，主人家派人去請佢人來食飯。屋下个婦人早即無閒挾掣，透早㓾雞、㓾鵝、炒大麵、擐酒、買汽水、煮大鑊飯。擺好長桌，菜一落落出來，等割禾个人來食飯。這時務，大家坐偎來，開始食飯。拚到歸晝，這時務頭快活，大家食到真歡喜，有講有笑，交換作穡个心得，順續講哪火灶个細子真𠢕趁錢，真有出脫。當割禾師傅一個一個來个時，序大人即教細子，這愛喊阿叔、阿兄、阿伯……，拁教導落實在生活內底。屋下个婦人和細子等大家食飽，正來食這頓等恁久，準備恁久，恁好食个當晝頓。這時務，即會用食著遐想真久，好食个大麵和遐香噴噴个大鑊飯。
