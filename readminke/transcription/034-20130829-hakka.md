---
issue: 34
title: 七娘摎床公婆
author: 彭瑞珠
language: 四縣
date: 2013-08-29T00:00:00.000+08:00
topic: 文史
difficulty: 2
wikidata: Q98095839
wikidata_link: https://www.wikidata.org/wiki/Q98095839
---
「鑊頭擎起來，該圈鑊煤愛用钁頭改一下佢！」麼个原因呢？
「七娘正毋會分人箍著，在肚項跳圈仔出毋來啊！」
現下人，大體都用利便个瓦斯爐，燒樵个大灶就罕得看著了，莫講看人擎刀嫲來刮鑊煤。𠊎十分有福氣，做得在教書个同時，聽七十零歲个雙寶大大姊，講恁生活个古。
七月七，七娘生。客人屋下，係有細人仔戴七娘絭，一般都會在七娘生該日，炒雞酒、準備面盆水、新面帕、鏡仔、梳仔、白粉、七色紙，在門口拜七娘。過會準備新个紅紗索換七娘絭，望七娘摎𫣆俚𢯭手守顧𫣆个細孲仔，保護佢順順序序、無犯、無難、乖乖大。年年七娘生都愛拜七娘、換絭，到細人仔十六歲脫絭為止。
就算無認七娘做契子，老人家乜會教𫣆俚講「逐個細孲仔都有床公婆守顧」。婦人家擐人起勢，屋肚、間項个東西斯毋好濫糝搣，床公婆會犯著。細嬰兒仔睡目，自家㖸到矻矻滾，話係同床公婆笑哇！聽講每一個細孲仔都有床公婆摎𫣆𢯭手掌等，𢯭手守顧到細人仔六歲上運為止。
床公婆，𠊎毋識看過。毋過𠊎識看吾細人仔摎一個像手巴掌恁高仔个「小精靈」共下尞、講話、搞到矻矻滾，一直到五歲半，老人家講係同厥床公婆共下搞啦。係正經有影，該床公婆摎跳毋出鑊煤圈个七娘，還鬥得起來，共樣恁幼秀哦。
逐個細孲仔都係爺哀个心肝肉，希望七娘、床公婆摎𫣆俚𢯭手守顧；逐個大人係曉得多一息仔愛心，用做功德个心來做事情，來對待𫣆俚个生活環境、下一代人，該每一儕人都係守護𫣆俚細人仔个人間七娘摎床公婆。