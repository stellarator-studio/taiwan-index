---
issue: 243
title: 食頭佮乞龜
author: 林淑期
date: 2017-09-28T00:00:00.000+08:00
topic: 民俗
difficulty: 1
wikidata: Q98095646
wikidata_link: https://www.wikidata.org/wiki/Q98095646
author_wikidata_link: https://www.wikidata.org/wiki/Q98096288
author_wikidata: Q98096288
---
「老師，有人會食『頭』喔！哪會遮恐怖！」金門的慧玲老師，共我講伊上課的時，拄講著「食頭」的時，天真的學生囡仔是按呢反應的。啊我是蹛佇金門「歐厝」遐的民宿，聽「順天旅店」的頭家歐陽先生講起，才知影金門有一个遮爾特殊的風俗號做「食頭」。
逐擺去金門，攏刁工去蹛有閩南風格的古早厝。蹛佇遐，我上愛透早就出門行踏，趁日頭光猶未蓋猛的時陣，就緊共規庄頭踅一輾。今年我佇歐厝的「順天旅店」蹛三工，仝款揹仔揹咧就出門。行到「歐陽氏宗祠」的時，煞予宗祠的公佈欄所貼的明細表唌去。這个表是歐厝基金會的，頂懸共歐厝五顯廟li-li-khok-khok的數目，逐條都記甲真斟酌。譬論講：「水成，106年乞龜一隻，明年還一對；丙吉，106年還一萬箍，乞龜一隻明年還一對。」我對𪜶的風俗真好玄，就請教民宿的頭家歐陽先生，才知影「乞平安龜」是𪜶元宵真重要的活動，今年若乞一隻龜，明年著愛會記得還一對，所以這个活動是一年比一年閣較鬧熱。
我閣請教伊：「是按怎這个所在會號做『歐厝』？」伊講：「因為阮遮攏蹛姓歐陽的。」我才知影金門人真重家族，仝姓的差不多攏蹛仝庄頭。像我舊年去過的「山仔兜」，遐就攏蹛姓薛的。逐姓攏有家己的祖厝，來服侍𪜶的開基祖佮祖公祖媽。逐姓一年會辦兩擺祭典──清明培墓佮冬節祭祖。冬節祭祖了後，閣有一个真特殊的風俗號做「食頭」。
經過伊的紹介，我才知影，「食頭」就是逐姓的公族仔攏利用冬節這工，做伙聚餐，順紲討論家族仔的大代誌。這个活動毋是凊彩人會當參加的，佇過去重男輕女的年代，干焦滿十六歲，已經轉大人的查埔人才有資格。辦桌的開銷是輪流「做頭」的，一冬輪十个做伙負責，才閣拈鬮仔，對這十个抽一个出來做「老大的」。凡若關係祭祖佮食頭遮的沓沓滴滴的代誌，就總交予這个「老大的」來發落。為著欲尊重序大，伊閣愛專工辦一桌較合老大人食的料理，來盡伊做「老大的」的義務。
人講：「食果子著愛拜樹頭，飲水著愛思源頭。」去過金門幾若擺，我才漸漸了解𪜶的風土佮民情，其中「食頭」的風俗予我的印象上深。「食頭」的意義，除了聯絡家族仔的感情，解決公共事務，同時嘛培養少年輩對家族仔的認同，閣學會曉飲水思源，承擔傳承的責任。我感覺，佇這个家族觀念沓沓衰微的年代，「食頭」這號傳統文化，閣較有教育意義。