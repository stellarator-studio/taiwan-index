---
issue: 95
title: 捉貓子看貓嫲
author: 張美容
language: 海陸
date: 2014-11-06T00:00:00.000+08:00
topic: 懷想
difficulty: 2
wikidata: Q98095920
wikidata_link: https://www.wikidata.org/wiki/Q98095920
author_wikidata_link: https://www.wikidata.org/wiki/Q98096319
author_wikidata: Q98096319
---
頭擺莊下人个屋下，大體有一間穀倉放穀，所以差毋多逐家就會畜一條貓仔來打老鼠，捉貓子來畜該時，就會聽著人講：「捉貓子愛看貓嫲喔。」意思係講會打老鼠个貓嫲，正會降有會打老鼠个貓子，就像這下人講个，有仰般个阿姆，就有仰般个妹仔。毋過，在𠊎身上，這句俗諺一滴就無準。
「削麼个鉛筆，像刻極樂仔樣！」阿姆看等𠊎削个鉛筆，緊笑緊搖頭，當毋中意，佢做麼个就要求亮亮線線、伶伶俐俐，最惱律律不不、儘儘採採。所以逐暗晡除了摎𠊎兜个鉛筆削好好以外，還摎𠊎兜个手巾仔、衛生紙、帽仔這兜上課愛戴个東西準備好好。𠊎个布鞋哪時就白白、皮鞋永久就金金；讀書衫熨到亮亮、書包洗到淨淨，先生長下當阿腦。毋過，這無一項係𠊎自家做个，在同學眼中，𠊎係生活上个大戇仔。
「行開，行開！會分𠊎跺死。」看阿姆在灶下無閒直掣想愛𢯭手，腳還吂踏落去，就分佢追走，毋係嫌𠊎徑手徑腳，就係嫌𠊎驚燒怕冷。因為恁樣，𠊎一直到行嫁前，還毋識洗隻碗、煮餐飯，朋友全知𠊎係斯曉茶來伸手、飯來開口个大𠕆嫲。
「細人仔跈著你還衰過，一隻粄就打毋出來食。」阿姆愁咄咄仔講，人講惜子連孫，到這下八十零歲咧，過年過節，還愛打粄、㓾雞鴨分這兜麼个就毋曉个倈仔、妹仔、孫仔、孫女食。想起來實在不孝，𠊎這兜已經做阿公、阿婆个人咧，還愛年老个阿姆愁勞博激、幫幫撥撥。
「能幹个阿姆造成低能个子女。」這係𠊎个經驗摎感想，係講𠊎姆係一條當會打老鼠个貓嫲，𠊎就係一條毋旦毋會打老鼠，還可能分老鼠食忒个貓子。做爺哀儕實在毋使摎子女做暢多、暢周到，成時愛放手，分細人仔有學習、成長个機會，正做得在這千變萬化个時代好好生存摎同人競爭。