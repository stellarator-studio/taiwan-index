---
issue: 97
title: 紅毛泥無後哀
author: 徐汎平
language: 四縣
date: 2014-11-20T00:00:00.000+08:00
topic: 懷想
difficulty: 2
wikidata: Q98095923
wikidata_link: https://www.wikidata.org/wiki/Q98095923
author_wikidata_link: https://www.wikidata.org/wiki/Q98096311
author_wikidata: Q98096311
---
吾屋下个大門有一個凸起來个門檻，騎車仔、𢱤ネコ車出入个時節，總會拋一下、拋一下。前駁仔，阿爸䟓䟓攪著一桶紅毛泥，在該門檻邊脣斜斜仔打一列過，講恁仔就毋驚過路會孔翹。無想著，這「平順」个日仔，就像花無半日紅──無幾久，該列紅毛泥就必壢吔，毋單止脫脫，還斷做幾下截！
這就係阿婆講个「紅毛泥無後哀」。意思係，新淋个紅毛泥，硬(ang)仰仔就同燥忒、定形个紅毛泥和毋著，黏毋會共下。吾公吾婆後生該下，就跈等吾太去同人做泥水，莊項人个樓屋，當多就係佢這兜起个，𫣆自家个屋仔乜係。起屋仔盡基本、盡重要个功夫就係鍬紅毛泥，沙仔、石仔愛破幾多，就有厥个準則，鍬又還有鍬个技巧。做一擺鍬出黏性罅个紅毛泥，結个磚壁、粉个圖牆，就當(dong)得較久著。像吾屋起好到今會四十年吔，就還在在，毋會漏水毋會麼个。
「紅毛泥無後哀」，毋單淨係阿公同阿婆做事个經驗，乜係佢這兜个人生信仰同提醒。還細該下，阿公會帶等𠊎恁多姊妹仔共下落田挷草，一行一列就愛從順仔挷；年下仔大拚掃，窗門乜愛一扇一扇仔剝下來洗。阿婆輒常就講「從順仔、從順仔……」，地泥愛從順仔掃、㓾雞鴨，毛愛從順仔挷。毋好貪遽、定定仔、照順序，一擺同佢做好來，到時正毋會這漏該漏、交手亂串。係到愛補大空來，該斯就像「紅毛泥無後哀」，㪐㪐托托，無恁該補哩喲！
阿公同阿婆嚴條、謹慎个性格，毋知係種草生成个，抑係看多吔學个，𠊎這兜乜多少仔有傳著。講較好聽啊，就係認真同篤實，毋過，乜同時合兜仔硬殼過來。在這愛遽、愛靚个世界，成時略略仔就會跈人毋著。但係，在這忒遽、忒好看相个世界，乜淨有這拶腹實落、實在實際个態度，正做得扶穩一儕人个腳步，用適當个速度，安然自在來生活。