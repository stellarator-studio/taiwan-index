---
issue: 140
title: 愛某賣大燈
author: 邱文錫
date: 2015-09-24T00:00:00.000+08:00
topic: 文史
difficulty: 2
wikidata: Q98095499
wikidata_link: https://www.wikidata.org/wiki/Q98095499
author_wikidata_link: https://www.wikidata.org/wiki/Q98096294
author_wikidata: Q98096294
---
有一句話按呢講：「愛某賣大燈」，講來話頭長，無講心內酸，我猶是共講出來。
話講，咱所知的終身大事就是男婚女嫁、建置家庭。有一句「食新娘酒」講的四句聯是按呢講：「兩府結親事，福氣公家有，陳府得半子(puàn-tsú)，林府得新婦。」莫怪人講這是雙喜，雙方攏歡喜，雙贏。雙方結親情(tshin-tsiânn)，互相親家長，親家短，叫甲親hòo-hòo。
翻轉年，囡仔出世，攏嘛是食男方的姓，叫做阿孫、內孫、金孫，女方這爿干焦會當叫外孫爾爾，連傳宗接代都無法度。傳宗接代是偌爾要緊的大代誌呢！若厝內有查某囝無後生的家庭欲按怎？家庭散赤，無錢娶新婦的家庭欲按怎？有啦，有辦法，就是男方去予女方招，雙方猶原是親家親hòo-hòo。毋過，囡仔出世愛食女方的姓，按呢女方的傳宗接代有解，啊男方，嗯……，無解！
無解的代誌暫時懸咧(hânn--le̍h)，換講人生上尾擺的大事，就是告別人世，出山上山頭這層代誌。出山彼工，除了棺柴大厝，猶有八音鼓吹，孝男孝女的陣頭，啊行佇上頭前的是攑兩枝大燈的兩个親族。這个燈是圓鼓圓鼓，白布繃起來，頂面寫主人家(tsú-lâng-ka)的姓。燈柄是人外懸的竹篙，這叫做字姓燈(jī-sènn-ting)、孝燈，也就是本文所講的大燈，共眾人講某府的老大人欲告老還山囉。
因為是寫主人家的姓，毋是亡者的姓，所以招翁本身的姓袂使用得，愛用某的姓，這袂輸是共家己字姓的大燈賣掉，這就是「賣大燈」啦！
查埔人娶某就愛受某苦，做某奴，啊若去予人招呢？就愛賣大燈，絕(tse̍h)字姓，足僥倖！查埔人歹命！
大燈賣完矣，心頭袂酸矣，扯擺！扯擺！
