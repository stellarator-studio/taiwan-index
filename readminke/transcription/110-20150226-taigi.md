---
issue: 110
title: 兩水相交，欲按怎流
author: 邱文錫
date: 2015-02-26T00:00:00.000+08:00
topic: 新知
difficulty: 1
wikidata: Q98095462
wikidata_link: https://www.wikidata.org/wiki/Q98095462
---
咱臺灣有懸山、有雨水，形成大大細細的溪河。遮的天然有溪河，有的會相敆(sann-kap)做伙，咱的老祖先會共這款天然景象號做真趣味、真有本土意思的名，下面我就來做一寡介紹。
水對山頂坑溝(khenn-kau)流落來，共幾條水敆做伙，就會變成大溪，這款現象就是敆水(kap-tsuí)。佇桃園市的中壢，有一條溪叫做「洽溪仔(kap-khe-á)」，就是幾條細港水敆水成做(tsiânn-tsò)溪，就按呢共號做「敆溪仔(kap-khe-á)」。毋過伊的漢字寫做「洽溪仔」，真是奇怪，因為「洽」讀做hia̍p，並無kap的音，大概是望形生義，水加合字就是「洽」，就是敆水，就按呢共用落去。
啊若仝所在三條水敆做伙嘛是敆水。新北市的三峽區，舊地名叫做「三角湧(sann-kak-íng)」，就是大漢溪、橫溪、三角湧溪三條溪敆水的所在。照理鋪排，伊是三條溪水佇遮相敆起湧，應該寫做「相敆湧(sann-kap-íng)」才著。毋過，人逐家攏叫伊「三角湧」，我猶是(iáusī)毋通假𠢕假賢慧。
咱嘛有人造(jîn-tsō)的溪河，親像瑠公圳、施公圳、曹公圳、臺南運河、桃園大圳佮嘉南大圳等。問題來矣，遮的人造運河佮水圳，若佮較早天然的溪河相交(sio-kau)，欲按怎流過去呢？欲用啥物技巧呢？
第一的技巧：若是兩條水無平懸，就佇低水彼條的水面造一條水橋，予另外彼條流過，這款水橋臺語叫做「水筧」。伊的建材是柴枋、紅毛塗，抑是大枝竹管、塑膠管等，隨時代進步來改變。瑠公圳開到景美溪時，起造一條大水筧，水筧彼爿地頭就是水筧尾(tsuí-kíng-bué)，簡稱「筧尾」，現時倚華語音，寫做「景美」。第二的技巧：若是水面平懸，就愛挖塗空，予一條軁(nǹg)入去才閣濆(bùn)出來，這款塗空臺語叫做「濆涵(bùn-àm/bùn-âm)」。我蹛佇桃園大圳邊，圳面前後無偌遠，就有四條水筧、兩个濆涵，予我見證著水利技巧的偉大。