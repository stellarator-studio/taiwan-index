---
issue: 100
title: 螺螷仔摎牛屎鯽仔
author: 彭瑞珠
language: 四縣
date: 2014-12-11T00:00:00.000+08:00
topic: 新知
difficulty: 3
wikidata: Q98095926
wikidata_link: https://www.wikidata.org/wiki/Q98095926
author_wikidata_link: https://www.wikidata.org/wiki/Q98096341
author_wikidata: Q98096341
---
還細个時節，跈大人去陂塘無就水庫覓石螺仔，若係在蝓膏泥肚踔著一粒大螺螷仔，像著獎樣仔，當暢。螺螷殼，割漆該下拿去承漆當實用，磨(noˇ)滑來做鈕仔又盡靚。螺螷仔摎石螺仔用滾水略略仔𤍒啊過，肉同佢挑出來、洗淨，螺螷肉切絲，放兜仔薑絲、𧊅絲落去共下炒，滴一息仔豆油、酸醋吊味。嗬，噴香又承牙个客家味緒啦，有罅扯飯个！
毋過，螺螷仔緊來緊罕得看著了，因為水庫个水無恁淨了、陂塘分人屯泥起屋个起屋、河壩也分異多工廠排放个骯髒水汙染了。共樣个問題，害牛屎鯽仔也緊來緊少，乜係螺螷仔數量變少个原因。因為，螺螷仔出子摎牛屎鯽仔有當大个關係。
螺螷仔出子摎牛屎鯽仔有麼个關係？研究發現：嫲个牛屎鯽仔會用厥長長个產卵管，摎卵降到螺螷仔个頦腮肚項；螺螷仔又同佢个鉤介幼蟲，寄附在牛屎鯽个魚子仔个頦腮摎魚翼項，等幼蟲大到變細螺螷子該下，正脫離牛屎鯽仔獨立生活。無麼个行動能力个螺螷仔，就做得摎子代散到較遠个地方。故所，牛屎鯽仔減少了，螺螷仔乜會跈等減少。
牛屎鯽仔有兩種，一種華語安到「高體鰟鮍（ㄈㄤˊㄆㄧ）」、一種安到「臺灣石鮒」，這兩種魚仔，盡大都大毋過三指𥯟、扁扁無麼个肉，牛搵浴該下佢兜又對牛屎當有興趣。故所，這兜魚仔摎食蚊仔子个大肚膕共樣，頭擺人捉著都無食，講食了皮膚會爪。三不二時撈著，雞鴨都有一肚飽好食；三二尾魚屎仔跌到圳溝脣，貓仔乜知好食。
隨等保育觀念个進步，大家正發現著這兜大毋過巴掌面、無麼个食用價值个細魚仔，真得人惜也真環保。身體較圓个高體鰟鮍，公个有像天弓樣仔个色水，當靚；身形較長捋个臺灣石鮒，側膁身一條烏藍色个色帶直透到尾翼，公个兩片魚翼還有紅烏紅烏个色目，在水肚擛啊擛仔真好看。佢兜係陂塘个清道夫，臺灣石鮒還係臺灣原生種个魚類。
故所，民間異多有心个人，𢯭手關心陂塘、河壩个生態環境，或者自家拈螺螷仔、撈牛屎鯽仔來守顧，分佢兜共下生養子代，正放轉去陂塘復育。官方个水產試驗所，也研究毋使用著螺螷仔，單淨人工就做得大量繁殖牛屎鯽仔个方法，分佢兜來做觀賞魚類。下二擺，佢兜毋單淨會轉水庫、陂塘、河壩生養做事，還可能去學校摎同學講麼个安到「共生」，乜可能去到世界各國个水族箱旅行、做外交合賺外匯。