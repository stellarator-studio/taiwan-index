---
issue: 186
title: 羅漢腳
author: 李秉璋
language: 詔安
date: 2016-08-18T00:00:00.000+08:00
topic: 文史
difficulty: 1
wikidata: Q98096038
wikidata_link: https://www.wikidata.org/wiki/Q98096038
author_wikidata_link: https://www.wikidata.org/wiki/undefined
author_wikidata: Q98096269
---
客事俚語千百條，條條攏有祖先个老經驗和智慧。客事童謠毋單係得細子好記好背，嘛有真多教育个意義，嘛會反映出遐時代个歷史抑係悲情。像一首童謠「伯公下，十八家。無米煮，煮泥沙。無眠床，睡桌下。無被揞，揞樹椏。」即唱出羅漢腳个苦憐和無奈。麼个係羅漢腳呢？即係清朝時務个囝子人，無夫娘無細子、無財無產、無頭路、有路無屋。到暗，只好睡在廟內底十八羅漢神明个下腳，所以得人喊做羅漢腳。嘛有人講這兜羅漢腳，衫褲著到爛爛結結又擱打赤腳，像羅漢爺，所以供體佢人係羅漢腳。
另外嘛有一條俗語「紅柿上樹頭，羅漢腳目汁流」。秋天雖然係詩意个節日，嘛係紅柿轉紅个季節。當秋風陣陣送涼，羅漢腳嘛忍毋會歇流落男子人个目汁。這時務天氣轉涼啊，得人想起故鄉个親人、爺哀。毋知幾時會用倒轉去，無定著這世人係無望啊。想著身世个悲哀，無望个未來，想啊想，心肝底更加艱難。到烏昏時，䀴著別儕屋下个煙筒笐白白个火煙，屋下底擱有真吵个細子聲。想著自家單單一個人定，孤單个身影更加苦憐，這時務个感傷即愈重。
「臺灣」仰子喊做「臺灣」，照連橫《臺灣通史》內底个講法認為「臺灣」自底个意思係「埋冤」（學老音），這兩字講起來即悲哀。當時會過來臺灣个大部分攏係囝子人，真少妹子。清朝康熙六十年个一個記載，諸羅大埔莊，歸莊頭有二百五十七人，妹子單單一個定，十六歲以下个少年抑係細子攏無半個。可見當時臺灣个社會係滿哪位攏係羅漢腳。遐時務个臺灣不時在冤家相打。像福建和廣東个人相㓾，漳州和泉州个人相打，社會真毋會平安。打死了後無子女好替佢埋，所以即攏收收作垺，囥囥歸下。臺灣滿哪位攏有「百姓公」、「萬應公廟」、「有應公廟」、「萬人爺公」即係按來个。符合著一句諺語「少年若無一時戇，路脣哪有有應公」係移民社會个特色和悽慘，嘛係時代个悲情。𫣆人現時有幸福个日好過，更加愛寶惜。記得歷史个教訓，千萬毋好行成過鬥到死个舊路，按正有美好个未來。
