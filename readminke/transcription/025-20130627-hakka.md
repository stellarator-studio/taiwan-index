---
issue: 25
title: 分蝲䗁滮著尿
author: 彭瑞珠
language: 四縣
date: 2013-06-27T00:00:00.000+08:00
topic: 新知
difficulty: 2
wikidata: Q98095827
wikidata_link: https://www.wikidata.org/wiki/Q98095827
---
「哦呵……阿姊(zeˋ)！嘴脣分蝲䗁屙著尿了！」吾老弟心臼當鬼啊，看吾目珠塌塌、人懶頭懶頭、嘴脣發水膘仔，明知該就目毋足正會恁樣。佢無愛直堵來，想著用阿婆教个講法來笑𠊎，害蝲䗁承著銃子。
「分蝲䗁滮著尿」乜有人講「火氣大」，華語安到「唇皰疹」，係「單純性皰疹病毒」第一型引起个，有感染著這種病毒正會發出來，同蝲䗁一息仔關係就無。一旦感染過這種病毒，就算發過了、好了，病毒還係會恬恬仔囥在𫣆个身體裡背，等到𫣆人過勞、目毋足、抵抗力較弱，佢又起起來，十分一般个症頭。毋過，水膘仔會熟該下，又癢又痛盡得人惱。係水膘仔放佢熟到爆開來，還會遰人──該央時，就毋好去唚細人哦，會遰著佢。摸過爛皮、搽藥仔个手乜愛洗淨來；做毋得摸了佢又去擂目珠，目珠會遰著，嚴重个話會青瞑，異得人畏。好得這下有藥仔好膏，起勢癢痛就好遽遽去分先生看，藥仔膏落去發禍就會退，毋使放到佢噼開來。
「單純性皰疹病毒」（ＨＳＶ）有兩型：第一型較會發到面項，第二型較會發到下身。還有一種發到中間个，𫣆俚講「發蛇」，華語安到「帶狀皰疹」。該係「水痘帶狀皰疹病毒」(VZV)引起个，頭一擺感染著這種病毒，毋會「發蛇」，係出「水痘仔」。水痘仔發忒，病毒會囥到背囊个神經節裡肚，身體一弱，佢就會發出來。該水膘仔牽牽揫行共下，就像有一條蛇哥纏在人个腰骨項共樣，故所正會安佢「發蛇」。講到口涎波潑，若人个𠊎有看過樣仔！正經，吾細人仔讀小學仔時節就纏過一條在腰骨項；一般人就發一片，發到兩片就表示該儕人身體拗蠻仔弱，一百儕淨兩到十儕會恁樣。厥舅講：「夭壽阿姆……，毋遽遽帶佢去斬蛇！會害阿浩牯無命啊！」戇戇！這下麼个時代了，愛遽遽去分醫生看，有藥仔好醫。
人講「食藥三年會行醫」，毋過，藥仔斯莫食忒多較贏，醫藥个智識𫣆俚用手指對網路點啊去就有了。還係心放寬、目睡飽、元氣足，身體砸磳第一重要。