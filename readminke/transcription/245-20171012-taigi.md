---
issue: 245
title: 想厝的心情
author: 藍春瑞
date: 2017-10-12T00:00:00.000+08:00
topic: 懷想
difficulty: 2
wikidata: Q98095649
wikidata_link: https://www.wikidata.org/wiki/Q98095649
author_wikidata_link: https://www.wikidata.org/wiki/Q98096370
author_wikidata: Q98096370
---
大體仔是40冬前，彼陣退伍無偌久，招兩三个換帖的，佇林口做樹奶加工的生理，親像干樂轉無歇按呢，逐工無閒𩑾𩑾，一、兩月日才有轉去一改瑞芳，阿爸、阿母攏是歡頭喜面佮我啉茶、食飯，猶無問過食頭路的代誌，我嘛毋捌刁工抾起來講。半年後，為著收貨款的代誌起跤動手佮客戶冤家，予警察㨑去看守所蹛一暝，隔工閣予人送去桃園地檢署問筆錄。落尾仔是阿爸捅頭來保我，代誌才煞去。
彼工離開地檢署，規陣親情五十徙跤行去餐廳食晝的時，眾人的面頭前，阿爸那講那笑歡喜甲袂顧得。毋過，對伊的目神內底，我有䀐著彼款毋甘、慒悶的心情牢佇伊的目睭內。食煞欲轉去的時，伊敢若有話欲佮我參詳，喃佇喙裡，我聽袂著爾。
轉來工場，我䖙佇膨床睏晝的時雄雄趒起來，雙手共跤頭趺尋絚，坐踮眠床頭躊躇一睏仔，家己佇咧心肝頭大聲喝咻：揣著矣，是阿爸欲佮我講話、是阿母佇厝裡念我啦，較加耳空鬼仔嘛擽擽癢癢，規身人睏袂瞌睡。
尾暗仔6點，我坐計程仔到厝，阿母放工去灶跤攢我愛食的冬粉煮卵湯來加菜。檢采仔是這種珠葱濫豬油的芳味，予我數念幾若個月，莫怪規下晡睏袂落眠，我才會盤山過嶺對林口拚轉去。是我家己想厝、想阿爸佮阿母，想甲過磅去，若無，盍有人佇耳空邊咧喊、咧喃咧？
這種無風起湧、會了袂盡的心內意，毋是三兩句話語、三年五冬就掰會清的代誌，一直到我50捅歲，一禮拜轉去一改佮𪜶開講，仝款嘛摵袂開是啥物緣故？干焦知影著愛轉去，無去袂煞，若無，心肝袂安、人會礙虐。阿爸、阿母嘛會敲電話來，閣問甲有一枝柄通夯。
彼暗，參阿爸坐踮膨椅頂話仙，對雙溪公厝的牆圍仔欲翻新抐起頭，講到永和新買一間店面當咧過名、成格，牽去這氣撩柴館生理的起起落落、交易的水電材料、起販厝的時機變䆀，閣隨換話母講第四小弟考牢研究所、第五的去讀東吳會計系，紲落去問我底時才欲娶，害我強欲變啞口。想袂到老歲仔人的元氣真正佮少年的袂比得，坐久就隨盹龜起來，應該是講了有暢，才會按呢。共阿母款欲予我的麵龜佮發粿接來了後，就跕跤行落去樓跤駛車，十點半才到林口的工場。