---
issue: 20
title: 食楊梅，樹下企
author: 徐汎平
language: 四縣
date: 2013-05-23T00:00:00.000+08:00
topic: 文史
difficulty: 3
wikidata: Q98095820
wikidata_link: https://www.wikidata.org/wiki/Q98095820
---
四月八，楊梅紅煞煞。舊曆四月邊仔，係楊梅大出个時節。看著歸樹仔又紅又圓又大粒个楊梅，想著該又酸、水分又多个味緒，緊愐就會緊吞口涎呢！連該白頭公仔都做做挖挖飛兼來，這粒啄、該粒啄。鳥仔比人較精食，專門擇紅个，哪！手腳無較遽兜仔，就愛撿佢食伸个了！
楊梅樹愛種有七、八年正會打，打欸又當會落果、鳥仔又凶呷呷仔，實在無恁該食。聽講，楊梅還有一段神祕个故事：老人家輒常講，楊梅開花無人知。愛看著佢開花，比愛食著厥果子還較難喔！原在有一個秀才，佢誇口講：「𠊎麼个花都看過了，就無看過楊梅花定定。」日想夜想，有一暗晡，佢將就就睡到楊梅樹下，望等看佢哪久開花。這擺總算畀看著了！毋過，第二日朝晨，人嗄發現著佢搵在樹下，消忒了。
楊梅敢會咒人？其實，楊梅係在過年前後、冷颼颼个天時開花个。愛在外背欣賞厥花，就愛著加兜仔衫，正毋會寒著──該秀才，怕係寒死个啦！楊梅个花妞妞仔、紅紅一點點仔，比麻仔還較幼。愛行兼、詳細看，正看得真。異得人惜呢！
花落忒過後，一粒粒仔青青、圓圓个果子，就暴暴出來，打到一樹仔當結。等到佢略略仔轉紅，就做得摘來食了，越紅會越有甜味。楊梅無麼个有肉，核異大粒，故所人講「食桃飽，食李飢，食楊梅，樹下企」──愛企在樹下緊逐鳥仔、緊摘緊食，正食得罅擺。楊梅酸丟丟仔，貪甜个人，怕食毋慣。毋過，好酸个人，斯愛把握這大出个時節。係無，等到五月節，楊梅撥撥跌，跌淨了，想食就愛等下二年了！