---
issue: 112
title: 山路的光景
author: 藍春瑞
date: 2015-03-12T00:00:00.000+08:00
topic: 文史
difficulty: 2
wikidata: Q98095464
wikidata_link: https://www.wikidata.org/wiki/Q98095464
author_wikidata_link: https://www.wikidata.org/wiki/Q98096370
author_wikidata: Q98096370
---
徛踮塔塔加鞍部入山口石碑的頭前，阮有先翕相做紀念，煞才起行。遠遠青翠的山崙重重疊疊，規天清清無風無搖，正是𬦰山的好流擺。無蓋闊的塗路，踅來踅去攏是菅芒、雜草，無樹蔭通遮日，一睏仔久就滿身重汗、衫褲總澹。
我看著四箍圍仔的低樹叢、花草有誠濟蟲豸、尾蝶仔、佮五花十色的野鳥咧趒來趒去，鏡頭就嚓嚓嚓(tshia̍k)翕甲袂得通煞。閣起行的時，路邊青翠的塗壁，連紲有一寡誠罕見，大細攏無仝的野菇、菌叢，外形的色水，有素面的，也有豔到比花閣較媠的。我就撏銀角仔起來囥踮菇柄邊做範仔，對坦邊、頂下隨張仔翕。料袂到，中意的愈來愈濟，自按呢遮蹚(thōng)遐延，強欲綴袂著陣。
沿路有足濟早都蔫去的玉山杜鵑，毋過椏頂猶有結規遍青青長長的莓，應該是未開葉的新穎，牢佇枝尾㽎一下㽎一下。抑若當佇開粉紅仔色的，是另外一種細細蕊仔，葉較幼的懸山杜鵑。規山坪的雜草仔內底，開到上奢颺的是規簇淺紅濫白的繡線菊，頂頭有尾蝶仔佮山蜂咧舐來舐去，連我翕相的人嘛看到目睭起花，無想欲徙跤。路邊比人較懸的箭竹愈來愈旺，紲手遏一枝新筍來罔哺，彼款白汫閣生甜的口味，到今予人數念袂煞。過南峰的三叉路了後，有徛一塊「鐵杉」的柴牌仔，才知影這種躼跤、粗皮的大樹仔，干焦用根盤釘佇石坎，親像咱臺灣人毋認輸的硬氣彼一樣，予我看甲攏神去。
從入山的路喙行到排雲山莊止，較大面是勻勻仔起崎的塗路，總扯(tsóng-tshé)猶有2米闊，較狹的是用鏨仔佇徛騰(thîng)的石壁硬拍出來的山路，就較無1米矣。頂頭有釘規逝的鐵鍊仔予人扞，一半搭仔較歹過路，毋過攏無蓋長，頭尾8公里半，碰(pōng)著82座鐵架鋪柴枋的棧橋，看起來攏有照起工咧保養的款，好行閣四序。上尾賰差不多100米遠的時陣，若毋是講會當聽著山莊厝頂的國旗仔飛到噗噗(pho̍k-pho̍k)叫，親像咧喝咻眾人愛閣拚落去，袂使停睏，實在講，早都跤痠手軟無想欲行矣。聽候躘(liòng)起去上尾坎，踏起去平坦門埕的彼時陣，揹(phāinn)佇肩胛頭的物件袂輸無影跡去仝款，緊猛倚去桌仔邊，尻川佮行李做伙頓落去椅條，帽仔採落來，那擛那拭汗，連喘幾若个大心氣。
