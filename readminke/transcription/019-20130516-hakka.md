---
issue: 19
title: 五月，阿姆節
author: 劉玉蕉
language: 大埔
date: 2013-05-16T00:00:00.000+08:00
topic: 懷想、節日
difficulty: 3
wikidata: Q98095819
wikidata_link: https://www.wikidata.org/wiki/Q98095819
---
 清明正過撇，五月，燒燒暖暖个南風，摻核四月吂消逝个濕氣，一陣過一陣，溫溫挲醒吂轉魂个生命。屋簷下，舊年个細燕，跈緊風，寬寬飛轉這有阿姆味瑞个舊巢。該嘰嘰啾啾个呢喃，撩著人心扭扭(niu+)，弄著人無安無生。心肝肚該盡深个所在，有一種情懷乜像脫殼个筍樣，跈緊風、隨核燕，一層一層浮現。裡肚，有犖犖确确个老屋，有像南風樣分人抓捉毋著个柑糖味瑞，還有係阿姆心肝命袋个童年記憶……。
童年同阿姆，係聖筊个兩析──不管細漢時你過來仰脣，大部分人个身邊，總離毋開有一個人無日無夜在保護你，驚你枵、怕你跌，天頂若有梯，星子都會捧落來分你搞。在厥手頭項，天有幾高？地有幾闊？𫣆毋知乜毋使知──因為佢斯係天，斯係地！在天地个滋養下，𫣆等無愁無慮，單淨會講：𠊎大漢了後，𠊎愛有孝阿姆，𠊎愛……。會講：阿姆，𠊎愛遽遽大漢，下次擺𠊎愛討妳。𫣆个戇阿姆聽了，嘴角翹往上，目神帶笑个光彩，斯像這五月初个南風，一陣陣，吹都人歸身鬆爽。五月，這屬於阿姆个月份，大漢了後个你，曾識愐起這兜老頭擺？
一年過一年，南風照樣吹過，共樣分人試著鬆爽，𫣆等乜對毋知人我个細人，長大成人，像鳳尾草个花籽，插核翼，跈風四散落腳生根！進前許个有孝，變做罕得个電話問安，面皮打摺、手腳慢趖个阿姆，還係日日望、夜夜愁。斯恁泥，年視年，日見日，老屋──遠咧！阿姆──老咧！五月，這屬於阿姆个月份，伸著生日之外个另外一粒雞卵糕，𫣆个戇阿姆，還係嘴角翹往上，目神帶笑，該光彩，還係像五月个南風，分人鬆爽快活。
長大成人个𫣆等哪！在這南風吹起个時節，曾識愐著該老老舊舊分你遮風抵雨个老屋？敢識浮現該一心一意望子成龍，孤栖瘦弱个阿姆身影？行孝愛及時，莫等到擎香之時，正來懷想該年係阿姆心肝命袋个燒暖，該斯忒慢了！