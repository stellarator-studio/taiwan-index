---
issue: 195
title: 颱風天
author: 李秉璋
language: 詔安
date: 2016-10-20T00:00:00.000+08:00
topic: 懷想
difficulty: 1
wikidata: Q98096050
wikidata_link: https://www.wikidata.org/wiki/Q98096050
author_wikidata_link: https://www.wikidata.org/wiki/Q98096269
author_wikidata: Q98096269
---
今年颱風特別多，一粒過一粒，家園整理吂好，颱風又擱討來。氣象局講後禮拜又有兩粒颱風討起來，聽著得人心頭驚。今年颱風逐粒擱摭真多雨水，落到大家喝毋敢。尤其南部个百姓，今年得大水蔭三回啊，實在真無奈。若擱蔭落去，財產會無去，生活愛仰子過。像宜蘭个蔥、臺中个柑、雲林个青菜，猶有歸田洋个弓蕉斷了了。晾花个禾堵著颱風，會變冇穀，這下愛仰子正好。菜園个菜網爛結結，菜葉嘛打到綿綿綿，這下菜定著會起大價，百姓个生活會更加艱難。
颱風做一日，大家即愛無閒幾下十日。橫倒在路个樹、吹落泥下个看板、蔭水个屋下、跌滿歸園个果子、斷去个山路，這兜攏愛用真多時間來整理。尤其䀴著新聞報導有人騎機車險險得風吹倒，隨又險險得吹落來个鐵皮削著，正經係十分驚險。
失電更加係艱難，生活退轉到原始生活，無電視、無電腦、無電子鍋這兜電子用品，一到暗夜時即暗摸摸，現代人嗄變到硬討毋會生活。舊年長時間个失電，得供魚个人損失全然重。有人了幾下千萬，真多魚無電好打水，欠氧氣死去，正經係喊天天不應，喝地地無聲，一片悽慘。這回个梅姬颱風強風和超大个雨得臺灣大失電，有三百外萬戶失電去，甚至有所在失電四日，得人感受著無電好用个辛苦。
這得𠊎想起成過阿姑和阿怙佢人講起八七水災个悽慘。濁水溪溪岸猶吂做起來，歸下西螺蔭大水，甚至一兜墓地攏得大水刮去，棺材跈水流。屋下坪中央水嘛硬討歸人高，一兜魚塘內底个魚攏走淨淨，在自家坪中央提雞弇，即會用捉著魚。做細子个𠊎人，戇戇當做真好，有恁多魚好捉，到大漢正知遐係百姓个悲哀。
韋恩颱風遐擺，得𠊎這世人攏會記得。遐晨早六點外，風剾到屋崠个瓦像湧共款一波波，瓦一垤一垤跌落泥下，竹笐屋个壁，風力強个時即塌落去，等風力較軟个時即彈倒轉，𠊎攔緊擎畚擔拁壁拄蹛。到今想來係一世人攏毋會添放。颱風過後，去撿竻竹个風打筍，剝竹殼了後，拁較嫩个部份削削个囥落大鑊煠，了後剁一兜滷菜頭做一下炒，食起來鹹鹹稍可苦味苦味。這兜攏係颱風帶得𠊎難忘个回憶。這嘛竻竹嘛毀到差不多無啊！毋過颱風猶係年年來，百姓个苦難毋知到幾時了，無定著這即係上天對人个考驗。