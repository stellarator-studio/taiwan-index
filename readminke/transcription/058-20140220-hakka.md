---
issue: 58
title: 滿姑毋係滿姑
author: 張美容
language: 海陸
date: 2014-02-20T00:00:00.000+08:00
topic: 文史
difficulty: 1
wikidata: Q98095871
wikidata_link: https://www.wikidata.org/wiki/Q98095871
author_wikidata_link: https://www.wikidata.org/wiki/Q98096319
author_wikidata: Q98096319
---
「滿姑來咧！滿姑來咧！」阿姆一行落姐婆个禾埕，表姊就一頭喊、一頭來𢯭擐包袱。𠊎姆雖然分人喊滿姑，毋過，佢並毋係最滿个阿姑。
𠊎姐婆降一個倈仔後，連連續續(saˇ saˇ)降妹仔，到阿姆係第五個妹仔咧，在該生活清苦、當愛男丁做粗事个農業時代，降恁多妹仔，實在艱苦。姐公心肝肚想：「罅擺哩！好停哩！係最滿个妹仔哩！」就摎𠊎姆个名仔安著「滿妹」。無想著，還係無順姐公心意，姐婆又降第六個妹仔，就安著「六妹」，所以「滿姑」毋係最滿个阿姑，「六姑」正係正式个滿姑。
頭擺客家人摎妹仔安名想法盡單純，長下最大个就安著「長妹」，第二个就安著「二妹」、第三个就安著「三妹」、第四个就安著「四妹」，一看就知排行，簡單明瞭。有兜人希望妹仔像花恁靚、恁得人惜，會用身邊个花草來安名，像：菊蘭、秋桂、春蓮、金菊、雪梅就係。也有爺哀希望妹仔庇蔭家庭，帶來財富，摎佢安名「明珠」、「美玉」、「銀妹」、「錢妹」、「金妹」。乜有盡多像𠊎姆安著滿妹樣，分爺哀安著「庭妹」、「完妹」、「美妹」，取「停」、「完」、「尾」个音摎意思，希望毋好再過降妹仔咧。
細倈仔安名就較工夫，有兜會看「八字」欠麼个來安名，像名仔安著「水淼」、「洪波」个，就係欠水；名仔安著「火炎」、「燈焱」个，就係欠火。也有盡多用金、木、水、火、土五行安名个，像：金水、火土、木火。當然，爺哀望子成龍，也會摎細人仔安吉祥个名仔，像：金龍、昌貴、德福、祥富等等。還有一種照「字輩」來安名个，共宗族个人一看名仔，就知你个輩分。
𠊎這綱人盡多嫌自家个名仔俗叭叭仔，毋像這下人个名仔聽起來恁高尚，實在係一個時代有一個時代个背景，這下个人降著少，隻隻細人仔係寶，安名就非常慎重，加勝這下做爺哀个書讀得多、學問深，安出來个名仔自然較文雅。毋過，不管爺哀摎𫣆俚安麼个名，惜子个心情哪個時代就共樣。