---
issue: 105
title: 孤單快活
author: 王秀容
date: 2015-01-15T00:00:00.000+08:00
topic: 懷想
difficulty: 1
wikidata: Q98095456
wikidata_link: https://www.wikidata.org/wiki/Q98095456
author_wikidata_link: https://www.wikidata.org/wiki/Q98096261
author_wikidata: Q98096261
---
有人陪伴袂孤單，家己一个嘛毋驚。有人做陣就相楗(kīng)、相伨，無人做陣嘛無要緊。咱上原初佇母體內底，是家己一个，若是雙生仔，嘛是無法度講話；到上尾佇世界的時間若到，毋管啥人先走，走的人家己一个，無走的嘛著忍受賰家己一个。雖然咱袂當萬項脫離團體，毋過，基本上個體的存在，才是性命的本來。你若接受孤單，一生才會快活。
我接受孤單。出世四個月，阮老爸就過身，都猶袂曉叫阿爸就失去依倚，人生的路途無人扞(huānn)。因為是厝裡上細漢的，兄姊去讀冊抑是較大漢去約會，攏較無法度陪我這个小妹，我定定嘛家己一个。我好性接受，我無去交歹朋友，攏嘛逐工功課寫了，跤踏車騎咧，就去附近的冊店看免錢的冊，看甲頭家捌我，會佮我講話。接受變享受，佮冊做朋友，一世人袂烏有。冊是上好的交陪，開破我心頭掠袂定的問題，智慧無底，金銀僫買，伊有耐心恬恬仔陪，永遠無怨慼(uàn-tsheh)。久來，冊是我，我是冊，我的個性變佮冊仝款，孤一个，無來交陪，毋知內底趣味濟。
我希望孤單。尤其是查某人嫁翁生囝，更加懷念古早「一人食、全家飽」。日時上班無閒甲欲死，暗時幼囡仔黏黐黐，款閒攏是半暝，人望春風十七、八歲孤夜無伴守燈下(ē)，我經秋霜三、四十歲孤夜難得恬靜，毋甘睏顧深更。到今囡仔離跤手，鳥仔放出岫，我袂像有的爸母會鬱卒起憂愁，我顛倒是感恩天公伯仔還我自由。
我感恩孤單。孤單予我的心恬靜清明，誠濟想法、誠濟心內的死結，攏是孤單的時想著辦法。細漢孤單有夠，慣勢成自然，這馬會當隨時進入孤單嘛快活的境界，披衫、摺衫、洗身軀、掃塗跤、揀菜、洗菜，手咧無閒，毋過歡喜在心內。若揀所在，佗位上適合享受孤單走揣快活咧？我定去圖書館、冊店、咖啡廳、山頂、駁岸(poh-huānn)，毋管佇搭，有家己做伴攏快活。