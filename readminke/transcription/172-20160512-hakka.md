---
issue: 172
title: 國中教育會考
author: 吳秀梅
language: 南四縣
date: 2016-05-12T00:00:00.000+08:00
topic: 抒懷
difficulty: 1
wikidata: Q98096019
wikidata_link: https://www.wikidata.org/wiki/Q98096019
author_wikidata_link: https://www.wikidata.org/wiki/Q98096267
author_wikidata: Q98096267
---
上禮拜正過核感恩个母親節，這禮拜就愛進行國中教育會考。對九年生个少年少女來講，壓力嶄然大；對屋下有愛參加會考考生个家庭來講，比發生戰爭還過緊張，大氣都毋敢敨，一旦忒大聲吵著考生讀書，嘎就像空襲樣仔，愛庰對防空窿去吔哦！
這滿六十歲以上个阿伯阿姨，還細時節讀核國小愛考初中，無就係去做學徒、學技藝。到民國五十七年改做九年國民義務教育過後，正有好讀書讀到國中畢業。到今政府推行十二年國民基本教育个政策，還係為著高中、高職、五專个分流入學，學生仔愛參加會考，確定成績个等第來申請學校。
國中教育會考會連續考兩日，愛考國文、數學、英文、社會、自然、寫作測驗，成績會分做「精熟」、「基礎」、「待加強」三個等第，假使同校或者同科申請个學生仔忒多，就用「超額比序」个方式進行。雖然考試等第毋係入學个唯一標準，毋過家長同學生仔總假盼望比序个時節，莫敗在這項分數。
還記得𠊎个時代，有高中、高職、五專同師專个聯考。同𠊎差毋多年紀个美濃人，係學校包遊覽車，歸車仔个畢業生載對臺東、花蓮去考師專。因為佢等个先生看準吔，人過毋好去偏僻个後山讀書，錄取率會過高。就恁仔，做吔先生又讀博士、做校長。故所美濃个博士、校長密密多，今看起來，該當時美濃个策略實在正確。
不管係以前个聯考，也係今个會考，家長還共樣十分關心，細人仔到底會入學到明星高中讀無。人講：「天下父母心」，又講：「望子成龍、望女成鳳」，每年考場項，總會有尖滿个家長來陪考，有兜還全家族都出動。擐書袋仔个、斟茶个、撥扇仔个、捽汗个……爺哀惜子个心情，後生仔正式愛知哦！
會考係檢驗在學校个學習有確實無，準假講考差吔，無考著高中个第一志願，佢毋係人生學習个終點，愛有志氣繼續拚落去，天公總會留一條路分你行。
