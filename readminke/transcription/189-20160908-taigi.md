---
issue: 189
title: 戲棚跤看戲
author: 邱文錫
date: 2016-09-08T00:00:00.000+08:00
topic: 懷想
difficulty: 1
wikidata: Q98095561
wikidata_link: https://www.wikidata.org/wiki/Q98095561
author_wikidata_link: https://www.wikidata.org/wiki/Q98096294
author_wikidata: Q98096294
---
50外年前，庄裡的宮廟(king-biō)若是鬧熱，大人會攢牲醴拜神明，囡仔就會邀邀招招(io-io tsio-tsio)來去廟埕看戲。暗時仔連大人嘛閒身矣，閣會規家伙仔做陣去，這真是家庭和樂的娛樂啊！
戲棚是搭佇埕尾，戲棚跤烏khâm-khâm全是人。看戲的人大概有3種。頭一種，囡仔人會佇戲棚跤軁來軁去，無閒咧買四秀仔食。因為是鬧熱擺，各地賣鳥梨仔攕(tsiáu-lâi-á-tshiám)、芋冰、枝仔冰的販仔攏會拑倚來(khînn-uá--lâi)。阮嘛是佇這款鬧熱擺才有零星錢，就攏無閒咧共販仔鬥拚經濟，戲棚頂搬啥物戲齣，無人知。
閣來就是青春少年家，攏會打扮甲媠噹噹，𪁎kiak-kiak，來咧揣未來的郎君，夢中的媠某。有影啦，三分人，七分妝，每一个少年家，毋是生就是旦，按呢就僫揣矣，莫怪人講「戲棚跤揣無媠查某」(hì-pênn-kha tshuē-bô suítsa-bóo)，因為後一个會閣較媠。
上尾就是大人囉，語聽有，劇情嘛真熟似，才是真正的觀眾。會挨挨𤲍𤲍(e-e kheh-kheh)搢向戲棚跤頭前，揣一个好位，會當聽較清，看較明。啊按呢相挨相𤲍毋就會冤家？袂啦，「戲棚跤徛久人的」(hì-pênn-kha khiā-kú lâng ê)，先來的先徛好位，徛久就無人敢共伊𤲍走。
毋過滄海桑田，現時的戲棚跤煞是另外一種光景。現代人甘願蝹佇(un-tī)電視機頭前盹龜(tuh-ku)，就是無愛徙跤去戲棚跤看戲，致使戲棚跤干焦賰老人兩个仔噴噴(phùn-phùn)，實在稀微。
有一擺，庄裡鑼鼓喧天(lô-kóo suan-thian)，我就走去看覓咧。原來是廟裡鬧熱，請一班布袋戲來。伊一隻花車，一台放送頭，一个戲師咧弄布袋戲尪仔，戲棚跤全無人。我心內嚓一下(tshia̍k--tsi̍t-ē)。雖罔我有觀音佛祖聞聲救苦的慈悲，毋過無伊的法力，袂當共戲棚跤的人揣倒轉來。