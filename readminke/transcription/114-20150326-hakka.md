---
issue: 114
title: 花蓮个高山大海
author: 彭瑞珠
language: 四縣
date: 2015-03-26T00:00:00.000+08:00
topic: 景點
difficulty: 3
wikidata: Q98095945
wikidata_link: https://www.wikidata.org/wiki/Q98095945
author_wikidata_link: https://www.wikidata.org/wiki/Q98096341
author_wikidata: Q98096341
---
鑽過雪山山脈下一隻又一隻个長窿、跈等彎彎斡斡个蘇花公路，來到花蓮火車頭對面。面前係闊闊个大草坪，一隻伯勞仔煞猛掌等草坪，一下草仔、一下銅像个肩頭、頭那，跳上跌落異無閒。孫中山先生著等一身雪白在𫣆頭前企到正正，𫣆乜企正來好摎火車頭對相。火車頭，有一臺臺个遊覽車載等一陣陣个旅客來坐火車，後背係無邊脣个中央山脈，佢兜恬恬無講話、雲層悠悠仔弄過佢兜个頭面，不時乜有山仔在雲層縫探頭出來摎𫣆俚相借問。雖然，東部人有時講笑講「好山、好水、好無聊」，毋過，對翻山過來个𫣆俚來講，日日萬過人上上下下个大火車頭，有恁開陽个山色、恁闊个天墀坪，實在難得。
來到世界一等大个太平洋脣，當然愛去看海，南濱公園闊闊、有水道水、有便所，尞一晝邊都毋會𤸁。看清清个海水激上淨俐个大理石面又瀲轉闊闊个海肚，看北片析个花蓮港，該係頭擺學生仔畢業旅行異時行去个位所，書架仔頂一對大理石个蘋果係該央時買个等路。想起，熱天時節坐賞鯨船去看鯨魚，會暈船个𠊎一路翻到海中央，還係無等著鯨魚泅上來換氣，毋過，一陣陣好搞个海豚，像細人仔樣仔相賽躍上水面跳舞，還係弄到大家歡喜䢍天。腳下，有在山肚跈河壩水旅行到海項又分海水激轉海脣个玉石，粒粒無尖角陪𫣆俚囥人尋。
肚屎枵了，兩隻細瓦斯爐──一個暖牛雜湯、一隻放鐵盤仔，牛肉、豆菜自家炒，香櫞瓜、雪豆、烏鈕仔草、箭竹筍自家落，原住民風味牛肉料理，飽足又自在。日頭斜斜，愛準備蹶山了，轉西部有兩路：一路跈木瓜溪上、一路跈立霧溪蹶。𫣆俚行較闊个立霧溪線，也就係「中橫公路」，太魯閣、天祥，大家都熟事个景點，彎斡山壁路、壁竳山壁面，可見以早人開路有幾艱辛。在海拔一千公尺个「豁然亭」看山，群山四圍、山面清秀、山坑深落，深深敨一口氣，愁碌都隨浮雲退散。蹶加一千公尺，「碧綠神木」在路脣企正三千零年了，臥頭看天，滿天星斗，深幽拶落，滿目珠歸腦殼。蹶過三千公尺高山頂个「松雪樓」，看得著滿山个玉山箭竹大草坪，兩十公分仔高个箭竹林堅挨个摎霜雪做伴，若係在冷杉仔林肚佢兜就會歡喜个大到四、五公尺高。在山頂看往東片析，係花蓮；看往西片析，係南投。
在山腳下看山頂个白雲、入山肚同浮雲走相逐、蹶到山崠頂看靚靚个雲海，又在山頂看流往下个細河壩、去到山腳下看大河壩脣个一等大海，花蓮一日，幸福收入，毋使客氣！