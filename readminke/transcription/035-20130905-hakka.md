---
issue: 35
title: 三半一衖縫
author: 劉玉蕉
language: 大埔
date: 2013-09-05T00:00:00.000+08:00
topic: 健康
difficulty: 2
wikidata: Q98095840
wikidata_link: https://www.wikidata.org/wiki/Q98095840
---
現下个人生活緊張，腳步遽，打早一擘開目，斯像極樂个樣𫟧無停──趕上班、逐上課，逐日同時間走相逐。三光半夜毋睡，朝脣時頭斯睡晝晝；時間及及了，目摸目罅早朝都毋赴食，斯上班上課。鑽入車肚，手機LINE過來LINE過去，一日个生活斯對這開始。
咖啡一杯灌落肚，安慰一下無安生个紅布袋，歸朝脣鬞頭絞髻、摸摸搣搣，食茶、屙尿省䟘來，敨下氣當晝斯到了。食晝時間嘴停動，目珠也無好閒──收E‐MAIL、看網路新聞、早早趕轉辦公室，唉！凳一坐又係歸下晝。無閒到暗晡頭八、九點，愛轉了正來食夜。這斯係現下大部分後生人个生活，冤枉喔！心神不時挷緪緪，三餐無定時，日視日，身體、精神仰脣毋出問題呢！
趁後生該當愛打拚，毋過賺著錢了撇健康，實在算毋合。愛仰脣在無閒个生活裡肚，分自家有敨氣个空間呢？下背這「三半一衖縫」係自我調整个方法之一，提供大家參考，盼望大家身心能得安泰。
半點鐘个柔性。享受睡目前半點鐘个柔性時間，你使得坐禪，也使得看雜書、聽放鬆音樂，甚至寫日記。無閒歸日了，混雜个靈性需要𫣆溫柔對話，半點鐘个柔性分你換著一夜个好眠。
半點鐘个襛線。逐朝脣早半點鐘擘開目，忍床時間你使得愐下今晡日个行程計畫，停動下硬鉸个圓身。伸个時間定定食下簡單又滋養个早朝，有活力、有效率个事頭斯對這早半點鐘起勢。
半點鐘个清閒。有事做，係福氣，認真打拚歸朝脣，食晝時間心神愛放分佢空空。你使得放勢享受總餔師傅个手藝、使得同同事食飯兼交際聯絡感情。食飽飯，眠半點鐘，肚飽心安，精神足，下晝又係活生个一尾龍。業績跈緊斯飆高，頭家哪會毋歡喜？
衖縫伸下腰。食人个頭路，事永久做毋會煞。身體係資本，衖縫時間屙下尿、食下茶，還愛歸身拉下筋。短短个幾分鐘，係續落來个活力來源。
簡簡單單个「三半一衖縫」分你貯藏歸日个能量，勞碌个你，係毋係試下看呢？