---
issue: 84
title: 改薰
author: 陳憲國
date: 2014-08-21T00:00:00.000+08:00
topic: 懷想
difficulty: 3
wikidata: Q98095431
wikidata_link: https://www.wikidata.org/wiki/Q98095431
author_wikidata_link: https://www.wikidata.org/wiki/Q98096340
author_wikidata: Q98096340
---
有食薰的人，若講著改薰，就會講：「薰酒蓋（改）毋好，講著食薰我火就著(to̍h)，聽著啉酒我就氣（去）。」這款孽譎仔話，有時予人捎攏無，毋知伊是贊成抑是反對食薰佮啉酒。
我自高中時代就學食薰，一食就牢咧。食欲二、三十年，算算咧食過的薰連起來，臺灣踅幾若輾。一九八〇年代，定定有機會去印尼出張，真愛欶(suh)𪜶遐Gudanggaram的丁香薰，因為薰屎會烏白落(lak)，定定佇轉來臺灣的飛行機頂，食薰食甲共西裝燒破幾若空。
自食薰以後，就不時有看著講食薰對身體的歹處，我就有想欲改薰，嘛有改過幾若擺，毋過就親像定定聽人咧講的：「改薰誠簡單啦，我不時嘛咧改。」當然是改無成。九〇年代，有一位我上班真敬重的頂司招我同齊改薰，我連想都無，就共應好。後來，我看伊真正有改起來，我嘛是猶改無成。
一直到有一工，阮同齊去印尼出張。彼一暗，予人請煞，我順手攑薰出來欲點，伊共我看一下，講：「啊你毋是講欲改薰？」我嘛隨共應講：「改就改啊！」隨共薰擲挕捒，閣共彼包薰㧒予別人。自按呢我就改薰一直到這陣，而且煞足無愛閣鼻著薰味。
以早，咱臺灣人有一種慣勢和別人較無仝款，就是家已欲食薰的時，攏會順紲請人，人若客氣共推(the)，伊嘛會一直共人㧣(tu)，可能就是按呢，食薰的人愈來愈濟，嘛愈食愈大。
以前，凊彩啥物所在都會使食薰，這陣是真正無仝矣，公共交通工具攏袂使食薰。聽講捌有一个定定佇Canada佮美國中間坐飛行機飛來飛去的旅客，因為踮飛行機頂的便所內偷食薰去予人掠著，予全世界的航空公司要求伊一年內袂使得坐飛行機。這陣，真濟公共場所嘛有食薰的限制，佇日本閣定定有一段路站是禁薰的規定。
照我的經驗，改薰親像毋是偌爾困難的代誌，若有決心，會使考慮揣一个你真敬重的人，共表示你欲改薰；抑是透過宗教的信仰來決志改薰，無定著有好的效果喔！