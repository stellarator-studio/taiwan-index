---
issue: 1
title: 一領膨線裌仔
author: 彭瑞珠
language: 四縣
date: 2013-01-03T00:00:00.000+08:00
topic: 懷想
difficulty: 2
wikidata: Q98095811
wikidata_link: https://www.wikidata.org/wiki/Q98095811
---
冬下時，東北風寒颼颼(xiuˇ)仔，細人仔在學校讀書，歸日仔活活跳(tiauˇ)，毋知寒熱。係堵著天時一下寒、一下熱，一毋堵好就會寒著。喊佢兜著加領衫，若(naˊ)人个愛佢兜个命樣仔。做愁，佢兜做佢兜樂線。該就來刺(qiagˋ)一領肨線裌仔──無袖仔，毋會兵挷齒扯杈著佢兜行動，就像佢兜嬰兒仔時節，驚佢兜蹬(demˋ)被，用來貼(dabˋ)等肚屎个肚圍仔共樣。
火灰白、水色、柑仔色三種色水个肨線，馴馴、活跳(tiau)、燒暖就像三個共娘胞胎，無共樣性體个細人仔共樣。一針一針仔桊(kien)等肨線，愐起自家還細个時節，跈阿婆在灶下挼冬節个粄圓。阿婆講：「這雪圓，乜有人講係『惜圓』，愛細心細意挼，魯夫毋得哦，正會圓，正會靚。若姆有惜你無？兩子哀有緣無？」有啊！兩子哀、兩子阿婆都異有緣。
係呀！愛有惜正有緣！𠊎一針一針仔摎「惜」桊落去：「惜…惜…惜……」。桊到轂轂(gugˋ)、桊到勻勻，一針都無同佢跌忒。想著吂會轉側个嬰兒仔，一𥍉目，會行、會走、會唱歌仔、會跳舞、有好分人使嘴了……，毋多知仔，一領淰淰淰惜个裌仔，就刺好了唷。
該領火灰白个裌仔，幼骨个妹仔年年寒天都拿出來著：對細人仔著到人條仔，乖乖大。佢講裌仔當燒暖，做毋得偷偷仔摎佢攉(vogˋ)忒，就單淨拜託𠊎摎該衫腳放較襛(ngiung)兜仔定定；𠊎聽著心肝肚乜異燒暖。另日，正來刺加一領「幸福…幸福…幸福…」个肨線裌仔分佢，保護佢有一個幸福个家庭。