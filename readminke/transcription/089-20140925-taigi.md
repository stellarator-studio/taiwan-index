---
issue: 89
title: 思想家
author: 王秀容
date: 2014-09-25T00:00:00.000+08:00
topic: 懷想
difficulty: 2
wikidata: Q98095436
wikidata_link: https://www.wikidata.org/wiki/Q98095436
---
蹛佇大學附近的趣味是，厝邊頭尾會有足濟大學教授。囡仔的同學有誠濟是教授的後生、查某囝、孫仔，定定運動散步攏會拄著。欲相借問的時，無佮囡仔仝班的，就叫伊老師，有和囡仔仝班的，就叫某乜人的老爸老母。看𪜶日時學術地位遐懸，穿siat-tsuh、se-mih-loh、捾kha-báng；暗時電梯拄著，定定內䘥仔、淺拖仔凊彩穿咧、手捾潘桶。
冊讀較濟，有影較有料，誠濟教授有成思想家，話講無兩句，就牽去社會國家，我誠愛和𪜶開講，思想有影變較開闊。和𪜶做厝邊閣有另外一種趣味，就是會當看著學者過普通人的日子，思想家嘛是愛聽厝裡查某人、囝兒的指示。𪜶頭殼內底學問思想一直咧滾絞，跤手嘛是愛顧某囝、清厝內、倒糞埽、倒潘桶、捾菜籃仔、參加家長會、走運動會、陪某囝散步、運動、開講、泡茶，逐項嘛攏總會。遮的「思想家」，會共某鬥相共，有淡薄仔「思想」著「家」事。莫怪啦！修身、齊家、治國、平天下，「家」的重要排第二名，閣贏過「天下」。
想起來嘛奇，國內國外，現代古早，成做大師級的大人物抑是思想家，查晡人一大拖，查某人無幾隻。查某人敢有影較飯桶、較頇顢？哪會按呢？敢是嫁人，入人門，順人意？生囝，會離跤步，袂離腸肚？在我看，查某人甘願犧牲家己，成就翁婿囝兒，「家」就是查某人的天下，𪜶用性命咧「思想家」。
現代的女性，較艱苦古早，愛顧翁、顧囝、煮食、洗衫、款物件，閣愛揣頭路鬥趁食。生活可比鳥隻，鳥仔囝一工到暗愛欲有伴，愛欲保護，愛欲袂枵腹肚有通食。人咧？天拍殕仔光，亂鐘仔一啾啾啾，就起床款早頓；透早，款囡仔讀冊、趕家己上班像拍火；日時，工課壓力嘛足濟；欲暗仔日頭落山，趕緊回岫煮食；半眠仔，人鼾甲足大聲，伊就愛做暗光鳥，點燈膋摺衫洗衫。
雖然查某人無在穩是帶動社會的思想家，毋過定著所思所想攏是宜室宜家。家庭穩定，社會才會向前行。有良心、有疼心、有思想的查埔人，應該愛大聲喝講，俺(án)某才是正港偉大的「思想家」啦！