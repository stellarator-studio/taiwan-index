---
issue: 69
title: 斷心
author: 邱一帆
language: 四縣
date: 2014-05-08T00:00:00.000+08:00
topic: 懷想
difficulty: 1
wikidata: Q98095886
wikidata_link: https://www.wikidata.org/wiki/Q98095886
author_wikidata_link: https://www.wikidata.org/wiki/Q98096293
author_wikidata: Q98096293
---
屋前細細仔个花臺，𠊎還吂有想著愛種麼个花，就先種落兩頭大竻瓜、一頭七層塔還有一頭辣椒仔。個零月過後，大竻瓜个藤開始攀上木窗頂項，緊攀緊高。一節一節个瓜藤愛拿索仔來䌈，正有法度同佢固定，係講起大風、落大雨，藤葉乜毋會晃上晃下、晃去晃轉。恁樣，正做得分佢較好、較穩定个生長環境。
緊攀緊高个竻瓜藤，一無注意就递到半天高，路過个阿伯講，愛同佢「斷心」，藤葉正毋會緊綻等上，毋會到時綁也難綁、摘也難摘，毋知愛仰結煞正好！𠊎問阿伯：「麼个安到斷心？」阿伯講：「該就係同瓜藤最尾項个藤心，同佢斷一細截下來」。藤心斷忒，養分就會挶轉瓜藤項去，下背个瓜藤、瓜葉，尤其係正飆出來个竻瓜，過無兩三日，就會大起來，就像嗙雞胲仔樣，兩下半就鼓起來。養分係罅足，還有可能綻出新藤，做得打還較多个竻瓜，收成還較多个大竻瓜。
𠊎認真同最頂高个心斷一細截，續後瓜藤就無再過蹶上天，正打个竻瓜正經大到當遽（應該毋係吾个心理作用正著！），朝晨臨暗到這附近行路个鄰舍，看著吾花臺頂高打个竻瓜就講「恁會喔！竻瓜種到恁靚！」𠊎心肚當暢，又毋敢表現出該有个奢鼻，總係笑微微仔！過無幾多日，新个藤又綻出來哩！𠊎心肝肚緊來緊清楚，該教𠊎斷心个阿伯，實在盡有耕園種菜个學問。
斷心抑係無愛斷心，兩種無共樣个選擇，無共樣个選擇，就會有無共樣个結果。買麼个瓜秧，種到麼个地方，地土有幾多養分，用麼个肥，淋幾多水，麼个天時……？這兜複雜个因素，有兜做得去擇，有兜無法度去選，全全會來影響著瓜仔个生長同結果。一頭瓜仔，影響厥生長个因素有恁多，一儕人个成長、養成、價值觀念，影響厥个因素，愐去愐轉，做得選、無法度擇个，實在也盡複雜，無恁該同佢理解！