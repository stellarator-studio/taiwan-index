---
issue: 174
title: 時間停跎个所在
author: 彭瑞珠
language: 四縣
date: 2016-05-26T00:00:00.000+08:00
topic: 景點
difficulty: 2
wikidata: Q98096022
wikidata_link: https://www.wikidata.org/wiki/Q98096022
author_wikidata_link: https://www.wikidata.org/wiki/Q98096341
author_wikidata: Q98096341
---
日頭就愛轉夜，在遠遠、看得著一細搭仔海面个天脣緊𥍉緊𥍉，雲團換忒雪白个制服，著起一身身仔水紅青、吊菜灰个花衫仔。𫣆在山頂看往下──涼風輕輕仔挲等河壩面，河壩兩片田坵還係插齊个禾仔，四圍山峎還係青悠个樹林。車仔咻咻滾个引擎聲？無呢！夜市仔就愛開賣个唩唩嘶嘶？乜無呢！單淨有柚仔花香，滿山个柚仔花香緊弄人个鼻公。
四月仔个西湖滿哪仔都係柚仔花香，路項行過，遠遠就鼻得著，毋使收入園費。坐火車來，在頭擺出火炭个南勢角火車頭下車，無麼个人、無麼个人家、乜無人同你剪票，毋使摎人相爭泌背，就可惜乜無麼个車枋。車頭脣个自行車路，做得一路箭自行車箭到銅鑼，乜毋多使摎人相閃車。𫣆駛車仔，打早先去三義，摎時間停在1935年个魚藤坪斷橋相借問，再去頭擺山線火車路最高站──勝興車站，想像一下仔頭過燒火炭个火車，一路過窿、蹶山，呵呵滾呻一路上个樣仔。
三義係西湖溪盡源頭个地方，跈等車站前个臺13線溜往下，會經過銅鑼，苗栗客家文化園區就在朝森橋左斡過去，係愛去客家大院，頭先个路口就好右斡了，到銅鑼火車頭再過右斡轉去。𫣆兜直直行到西湖正左斡119縣道，會跈河壩去到後龍海脣，去到海線个龍港火車頭。一路溜下來，樹矻仔、腦油、香茅茶箍、菊花、番薯，你乜怕知門知路个都買齊了。無多三十公里个路程，𫣆兜就對山頂，一路尞到海脣了。
對出海口看往入，頭湖、二湖、三湖、四湖、五湖，一個個「湖」標記等客家先民跈等河壩一路開闢上來个耕種地，河壩脣个山仔還係山仔、田坵還係田坵。無鬧熱个工業區、無人尖人个等路大街，西湖，完個莊頭都像係時間停跎等个所在。吳濁流先生藝文館，在二樓掌等河壩，想摎𫣆講文學家識在這位生活過个蹤跡；百歲个打鐵店摎時間對相等，看麼人愛先認輸？秧插仔、牛鼻桊、刀嫲、钁頭尖、钁頭柄，既經像歲月个獎狀，在壁項排列好了。
