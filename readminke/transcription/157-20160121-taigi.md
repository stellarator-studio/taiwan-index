---
issue: 157
title: 好笑神得人疼
author: 陳憲國
date: 2016-01-21T00:00:00.000+08:00
topic: 抒懷
difficulty: 1
wikidata: Q98095521
wikidata_link: https://www.wikidata.org/wiki/Q98095521
author_wikidata_link: https://www.wikidata.org/wiki/Q98096340
author_wikidata: Q98096340
---
這幾年，全國語文競賽的閩南語演講比賽，捌出現一个演講題目，就是｢好笑神得人疼｣。雖然演講講的題目有事先公佈，題目的意思嘛真清楚，演講內容攏有指導老師替學生囡仔事先寫好，毋過，參加演講的人，無定著是傷緊張的款，大多數的人攏是一个面仔懊嘟嘟，一點仔都無好笑神，兩蕊目睭閣攏四界烏白踅，就干焦毋敢踅對替咧評分的評判遐去，比賽的成績當然嘛袂蓋好。
現此時，真少人無咧用手機仔。手機仔差不多攏有翕相的功能，欲翕相誠利便。翕相的時，攏會叫人喝出「Ya……」、「Ye……」、抑是用華語講『地瓜葉的葉……』佮算數目『五、六、七……』，通來表現出開喙笑的喙尾形，翕出來的相看起來就會較媠，這攏是咧說明笑面是較好看相的。人講：「伸手無拍笑面人」，抑是講：「歹拳袂拍笑面人」，攏是咧講咱若用笑面來面對別人，是較會受人歡迎的，除了會予家己的表情看著較輕鬆，嘛予別人對咱會較友善。
咱若講著好笑神得人疼，定定會閣紲一句「懊嘟面通人驚」。若講著通人驚，無定著有較過頭淡薄仔，毋過，看著有影是無啥好看相。啥貨是懊嘟面咧？上淺現的就是面仔看著烏昏烏昏，規个人攏噷噷，無啥欲插人的款，看著一屑仔都無春風。閣較害的是喙脣仔翹翹，若親像逐个人攏欠伊袂少的款，何乜苦咧！咱若踮佇高鐵、臺鐵、捷運、抑是公車面頂，看著的差不多攏是這款面腔。
這幾年來，國內外攏有真濟團體咧提倡「愛笑的運動」，講「愛笑」是會予人身體健康、精神好的好代誌，毋過多數攏是咧推捒「大聲笑出來，笑愈久愈好」，就我所知，參加的多數攏是較有歲的人，少年人就較少。咱所希望看著的當然毋是奸臣仔笑，顛倒是對內心所表現出來平安喜樂的微微仔笑，至少嘛有彼款真正欲笑欲笑的喙尾形。