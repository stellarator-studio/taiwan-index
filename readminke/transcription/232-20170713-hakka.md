---
issue: 232
title: 得人惜个老人家
author: 劉玉蕉
language: 大埔
date: 2017-07-13T00:00:00.000+08:00
topic: 人物
difficulty: 2
wikidata: Q98096100
wikidata_link: https://www.wikidata.org/wiki/Q98096100
author_wikidata_link: https://www.wikidata.org/wiki/Q98096359
author_wikidata: Q98096359
---
天普普光，山背郎郎㪐㪐个星，吂同日頭交班，一陣得人惜个老人家，既經精神十足來到公園咧！老朋友見面，親暱暱，算算嚟昨晡朝脣到今，乜正二十四點鐘久忒等，毋過這兜老人家个熱情，嗄像幾下冬無見面个親人共樣哦！
「先生哪，昨晡日你恁辛苦教吾這兜舞，轉到屋家斯做下還你哩喲！」單純个面項，無懊惱，也無半屑敗勢个表情，這斯係老人家得人惜个所在。像鬧鐘个厥等，逐日都恁準時，時間一到，毋使人喊，大家都乖乖排好勢，企緊等放送機个音樂聲。
筋骨煞猛訓練，舞步一遍一遍記入心。練習中，現下後生人好食个涼水飲料、樹乳糖，毋識出現過，鼻𪖐𪖐、頸橫橫毋聽講个態度，更加毋識看著。一首跳過換一首，白白个頭那毛像涿過雨个樣，貼在頭那頂，朝脣正換个衫褲，分溚潦个汗，畫出一幅一幅水跡圖。正探頭个日頭，係翕相師傅个電火珠，遽遽趕來晟光，一下那，一、二十人逐個都係生命舞臺頂个主角咧！「一花、一樹……」跈核歌詞，硬鉸个十指托核佛祖樣个面頰卵，花个生命力，樹个堅韌，做下表現在該無已生活个手指尾項！人老，正經恁得人驚咩？毋係哦，在這位𠊎看著个係，像細人樣个單純良善呢！
一、二，腳擎起來，三同四蹬兩下，簡簡單單个一個舞步，做毋來；轉一個圈，跈毋著節奏，阿姆哀，仰結煞？八十二歲个阿嬤講話哩喲：「無要緊，大家歡喜斯好，腳擎毋䟘來，毋會死人，毋使驚！若係來跌倒戴病院啊，該斯死皺哩喲！」話一出，大家心意相通，哈哈大笑。係呀！無該個尸朏跈人食麼个瀉藥？輸贏無相干，歲數行到這，做自家歡喜个事，安全係盡要緊个大事。
這陣七、八十歲个小朋友，感情醹都化毋開，歇睏時節，你一句𠊎一句，恬恬聽內容。「知無？昨暗晡阿金姊走咧！」「唉，還生時節省屎省尿，麼个都毋盼得開，今諾，帶毋落窟！」哇！無哀傷，厥等既經將死這件事，看做像落葉歸根恁自然咧！「𫣆大家上臺該日，耳公脣來插一蕊花，愛無？會已靚哦！」「好斯好，驚怕先生有意見。」七、八十歲个人咧，對先生个尊重、驚心，毋會輸低年級个國小學生。七十八歲个先生，腰骨還竳竳竳，講話還大嫲聲，真有勢面哦！中央食茶時間，佢會一個一個喊偎來指點，認真个態度，分這陣老朋友，擺頭到今都毋敢推懶。
𠊎講，愛食到一百歲，難無？看厥這兜，毋係難事哦！