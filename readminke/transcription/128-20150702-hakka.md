---
issue: 128
title: 畢業季節
author: 吳秀梅
language: 南四縣
date: 2015-07-02T00:00:00.000+08:00
topic: 懷想
difficulty: 1
wikidata: Q98095963
wikidata_link: https://www.wikidata.org/wiki/Q98095963
author_wikidata_link: https://www.wikidata.org/wiki/Q98096267
author_wikidata: Q98096267
---
畢業季節五月一過，鳳凰花淰淰仔開，漸漸染紅山頭。唧唧唧个蟬仔毋知庰在哪跡，嶄然好膽个啦，一隻開始叫，全部就像發癲樣仔跈等大大聲緊叫，滿山坪都聽得著，歸山壢應聲應到會震動。毋多知仔，學生仔畢業个季節到吔。
七八十歲个老阿公、老阿婆，讀國民學校个印象應該係無鞋好著，愛行石頭路去讀書。領著畢業證書過後，伸幾個會去考初中，大部分个細倈仔就到田坵做事，細妹仔去躪裁縫車仔無就去學做頭那毛。想著愛畢業吔，也就表示輕鬆个童年結束吔，畢業典禮該時，大家人个目汁就溚溚跌哦！
五六十歲个阿伯、伯姆還細讀書時，係九年義務教育吔，讀小學、國中个印象應該係蓋多外省先生，聽毋識佢等講个國語，淨記得校長同主任在升旗个時節會講盡久个話，企久吔差一息就昏忒。領著畢業證書會暢壞哦，因爭做得去加工區上班，開始賺錢吔，毋使過聽先生囉嗦吔唷！
這滿畢業个學生仔，大體會繼續讀過高个學歷，過慢入社會食頭路。好个角度來看，係佢等學習个過程無斷忒；對壞个角度來看，後生仔無遽啊接手成為社會个生產者，勞動人力就會有斷層。毋管愛繼續讀書抑係愛尋頭路，應該愛認真愐想自家个未來，做一個有用个人。
第一個，愛學有興趣个技術。學有一項專長个技術就毋驚餓死，有興趣个事頭正做得久。趕後生學手藝，正毋會「老吔正學吹笛，吹得會來鬚就白」。第二個，愛關心身邊个人同社會發生个事件。毋曉得運用智識來過日仔个學生仔，就像係蓋有學問个大戇牯，會分人㖸講「掌一生牛，毋知牛尾向上抑向下」。包尾，愛有實現夢想个膽。正毋會「半夜想个千條路，天光本本賣豆腐」，確定自家个人生目標，煞猛向前行，改變、創新定著係清苦个事情，敢試看啊勝个人正有成功个機會。
這駁仔係各級學校辦畢業典禮个時節，領著畢業證書个畢業生，你，準備好吔無？