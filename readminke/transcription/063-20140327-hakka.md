---
issue: 63
title: 老鄰舍
author: 張美容
language: 海陸
date: 2014-03-27T00:00:00.000+08:00
topic: 懷想
difficulty: 2
wikidata: Q98095878
wikidata_link: https://www.wikidata.org/wiki/Q98095878
author_wikidata_link: https://www.wikidata.org/wiki/Q98096319
author_wikidata: Q98096319
---
戴在都市肚，隔壁鄰舍相堵頭，最多就笑笑仔、頷下頭，無麼个有相借問，就算日時頭，儕儕也閂門閉戶罕得來往，看著恁樣，𠊎特別懷念細人仔時个老鄰舍。
頭擺𠊎戴在莊下个街路肚，鄰舍多，大家長下這家行行、該家尞尞。像對門做西裝个矮師傅屋下，大家就盡愛去，大人會去討兜布尾布截來補衫褲，細人仔就拈兜布碎仔來份家啦，暗晡頭大人做閒咧，就在佢个店亭下尞涼、打嘴鼓，一群細人仔就坐在做西裝个長桌頂寫作業、讀書，就像自家屋下樣。
對門還有一間阿德伯个布店，店肚花剌必駁个布仔，非常餳人，𠊎兜輒輒去看哪垤布仔較靚，到阿姆過家尞時，就拉等佢去剪布做衫，雖然失望个時節較多，毋過，阿姆个「下擺、下擺」，還係分𠊎盡大个期待。在阿德伯个布店，長下夢想自家著等阿姆做个長衫，有肨肨个袖，有肨肨个裙；有加蕾絲，有框木米，像公主樣。
「咭𢼛咭(gidˋ gogˋ gidˋ)，兩片生翼，背囊屙屎，肚底討食。」隔壁做木匠个阿松伯，一頭做事，一頭做令仔分𠊎兜揣，在脣頭看佢鉋枋仔个細人仔，無人揣得著，阿松伯擎起鉋仔，先摎兩片手扼个柄咭咭𢼛𢼛敲核(hedˋ)來，就開始鉋枋仔，無用个鉋圾就在鉋仔个背囊頂哱等出，鉋仔肚底个枋仔就鉋到亮亮(langˇ langˇ)做得用咧，原來答案係鉋仔，實在生趣。阿松伯毋但好講笑，佢屋下滿地泥大大細細个樹矻仔、勼勼勼勼个刨圾，也係𠊎兜最愛搞个東西，到這下，鼻空脣像人還留等香香个木材味道。
屋下上兩間个點心店乜盡難忘，一到𤐙香油个時節，歸街路就香到耐毋得，這間點心店這下係有名个百年老店咧，一到尞日，人就多到尖毋開腳。𠊎乜長下會跍在錦榮叔个門口看佢鋸竹仔、破篾仔，像變奇術樣，做出竹交椅、竹椅轎、竹桌、竹凳。其他還有剃頭店、糖仔店、冰店、打鐵店等等，間間填滿𠊎童年个生活。「遠親不如近鄰」，對頭擺个𠊎來講，非常確實，無想著這下，隔壁鄰舍嗄摎生份人共樣，分人十分个感慨！