---
issue: 84
title: 虎尾中元祭
author: 李秉璋
language: 詔安
date: 2014-08-21T00:00:00.000+08:00
topic: 文史
difficulty: 1
wikidata: Q98095906
wikidata_link: https://www.wikidata.org/wiki/Q98095906
---
舊曆正月十五係上元節，七月半即係中元節。特別係七月半更加係佛教个盂蘭盆節兼道教个地官生日。在這日滿仔位攏愛拜好兄弟，放炮、做戲，七月份鬼門關開，這日頭鬧熱。尤其係虎尾个七月半擱更加鬧熱，所以有人講「北基隆南虎尾」，實在係有影。
這回中元祭，虎尾分做七區聯合來贊普，拁歸下虎尾頭大條个幾條路做一下包落來，若像超級个大夜市，滿仔位攏係人尖人，人㧁人。有賣食个、有賞套圈个、有射氣球个、有喝賣个。外頭緣个路脣車歇淰淰，攏無法度偎來，人實在全然多。
本底中晝个時落大雨，心肝底想講，今日暗夜討來虎尾䀴明華園个歌子戲和黃俊雄大師个布袋戲，這下愛失望了。毋過有一句事講「西北雨落毋會過田塍」，來了緊，去了嘛緊。果然到下晝五點个時即歇雨啊。所以攔緊照原在个打算，食飯了後攔緊出門，駛車直接到位虎尾。遠遠即聽著放炮个聲和䀴著五彩十色个煙火，得人心情做一下歡喜起來。開始踅街，䀴著一擔擔个物件，和一桌桌拜好兄弟个牲儀。嘛有司公在做事，祈求大家平安，好兄弟來領受這兜牲儀和拜个物件，得人感受著虎尾个中元祭實在有鬧熱。
這夜頭多人䀴係明華園歌子戲，現場有三千外人䀴戲䀴到煞棚正走。䀴著棚崠布景一直換，人物个身段和唱功攏全然厲害，加上心色个對事，拁現場个氣氛做一下炒起來，大家攏䀴到真入戲毋盼走。等戲做到歹人得著報應，煞鼓个時，大家心肝底猶在想，毋知愛擱幾時正有這款戲好䀴。𠊎想明年个虎尾中元祭，會有愈多人來虎尾个！