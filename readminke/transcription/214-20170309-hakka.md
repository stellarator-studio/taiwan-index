---
issue: 214
title: 看大粄
author: 劉玉蕉
language: 大埔
date: 2017-03-09T00:00:00.000+08:00
topic: 文史
difficulty: 3
wikidata: Q98096076
wikidata_link: https://www.wikidata.org/wiki/Q98096076
author_wikidata_link: https://www.wikidata.org/wiki/undefined
author_wikidata: Q98096359
---
天年顛倒貶咧，該得係寒囉囉个天時，嗄滿哪都看得著著短袖衫个人。羽毛衫慍慍悴悴，囥在衫櫥个盡裡角，續落去，係毋係斯分人擲入垃圾車載走去？等啊等，在第一管春風吹過來進前，寒天總算出手又出腳咧！十度左右，唉哉，拗蠻冷哦！羽毛衫面皮打摺，笑咪咪分人揙出來敨氣哩喲！著核蓬鬆个羽毛衫，一家屋人行對舊街路去，這一年一擺个「看大粄」大事，當然落交毋得哦！
路線對起頭算起，單淨兩公里長忒等(nenˊ)，毋過嗄跨過四個里七間廟，安做麼个路呢？往擺單純个寮下人無想恁多，正月半愛看大粄，逐儕都知得愛仰脣行。今這下變做全國性个活動咧，四個里斯毋認輸哩喲！逐個都想出頭安路名，臨尾呀，乜毋知哪個人恁有學問，提出「文化街」這個名，里民無異議斯將恁泥定貼咧！
「新丁粄節」這大活動，對正月半前一日鑼鼓轟天个踩街起勢，直直愛鬧到第二暗晡个擲炮城，到宮廟項擺核紅啾啾、一垤還過比一垤大、過重个新丁粄，到切大粄送親戚朋友、隔壁鄰舍分享為止，連續會鬧熱兩日。暗夜，寒都分人縮頸根哦，毋過看鬧熱个人還係同吊在半天高个紅燈籠比多，心情像大粄上背个紅紙賞金共款，每一筆都係淰淰个歡喜同祝福。遺憾个係，紅燈籠下背一擔一擔生理人个電火珠光，將本來暗摸胥疏个路面，晟都像日時頭恁光，細人失撇擎燈籠个趣味，乜毋擎咧！這下嗄有遶夜市順續看大粄該種各樣感覺。
其實，對東勢人來講「看大粄」同擎燈籠，係一個擔竿个兩頭。還細時節，年一過，該吊在柑店項个紙燈籠啊，斯在冷風肚晃晃甩，寬寬同人擛手咧！色目靚款个紙燈籠，餳都人口涎水吞毋離。毋知頭天个𫣆較仰脣都愛嘺爺哀買佢一隻，因為「看大粄」定著愛擎燈籠啊！這係東勢人對扡雞屎恁大年紀，到擎怙杖歲數共同个記憶。看大粄係大人个頭路，迎燈籠做搞係細人个把變。暗摸叮咚个四圍，紅色个燈籠吊在半天高晃啊晃，路面大大細細隻个燈籠擎過來迎過去，蠟燭个光搖搖擛擛，燒燒暖暖，毋堵好又乜會看著火燒燈籠个生趣畫面。一條路無已長，親戚朋友嗄歸拖囉，三兩步腳爺哀斯會堵著熟事人，這搭一下該搭一下，細孲斯趁(tanˋ)這機會在暗摸摸个所在，這晟該晟。在寒囉囉个天時，牽核世大人个手擎燈籠晟路，該燒暖个感覺，對大巴掌傳到細巴掌，傳入心肝肚。短短个路有淰淰个親情，長長个鄉親情誼，這係吾彩色个童年。