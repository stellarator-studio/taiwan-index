---
issue: 23
title: 大雪山，雲的故鄉
author: 劉玉蕉
language: 大埔
date: 2013-06-13T00:00:00.000+08:00
topic: 景點
difficulty: 3
wikidata: Q98095825
wikidata_link: https://www.wikidata.org/wiki/Q98095825
author_wikidata_link: https://www.wikidata.org/wiki/Q98096359
author_wikidata: Q98096359
---
戴在東勢，真有福氣，四圍山接山、林(naˇ)連林，大大細細个山，一重連過一重，揬天个大雪山，係所有大山嫲个統領，佢高大莊嚴，企在東勢个東片向。熱天時，佢係天然个冰庫，寬寬送出分人涼爽个冷氣；寒天時，該山頭个白帽，餳著眾人頓腳欣賞，白雪雪个山頭傳達佢亙古个執性。
同天比高个大雪山，對老頭擺到今，守護山下生活个老嫩大細，像阿姆關心子兒樣个心情，目金金掌緊你，山項豐富个資源，也由在𫣆這兜，採集收獵。規畫做森林遊樂區了後，佢展現更加多元个面相，好跋山个人，鷂婆觜揬鼻个山壁係你胚想毋著个挑戰，跋過一輪，手掣腳顫，歸禮拜毋知手腳仰脣擺正適當。腳筋毋硬个人，坐緊車，跈山路彎彎斡斡，共樣使得跋上兩千零公尺个山頭。
企在兩千六百公尺高个埡口觀景臺項，群山疊嶂近在眼前，該鋪坪个青，活生个青，直直開展到天个心臟去，雲係白色个波浪，在半山排白蓬蓬一大片，翻轉來貶過去，寬闊又壯觀。在這位，你會恅著自家係仙、係神，世間个事離你有十萬八千里恁遠！
在高高个山崠頂，一窟水自從毋識燥旱，清淨个水竇，大大細細个魚陣，活潑搞尞，天藍山青，翕相个樣影在該安做天池个所在。成半下，一陣濛紗煙跈風捲過來，像鏡樣个水面黏時牽起賁賁个白紗網，虛虛玄玄个景色，分人痴痴呆呆像發夢，金翼白眉鳥毋驚人，嘰嘰啾啾尋人討食，靈山聖地連鳥都恁有靈性。
賞撇天池，順核高高挺挺个華山松林、紅檜，跈緊歸路搖搖擛擛个「毛地黃」腳跡，溜崎落到歲數上千，既經一千四百歲个雪山神木所在，企在樹下，讚嘆厥个高、厥个大，堅韌个生命力，尤其分人感動，同神木對相个同時，你會反想：世間小名、小利，𫣆人爭得幾時？