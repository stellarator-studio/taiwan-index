---
issue: 144
title: 二趾長過公
author: 彭瑞珠
language: 四縣
date: 2015-10-22T00:00:00.000+08:00
topic: 懷想
difficulty: 2
wikidata: Q98095983
wikidata_link: https://www.wikidata.org/wiki/Q98095983
author_wikidata_link: https://www.wikidata.org/wiki/Q98096341
author_wikidata: Q98096341
---
「妹(meˋ)，醫生講阿爸好轉了，大家參詳講十號，送阿爸轉。」
該日，𠊎打早就去到大哥屋下，等等見阿爸个最後一面。其實，𠊎毋係盡想記得吾爸最後个面容，因為，一生人大格、派頭、膽識盡在个阿爸，中風三年，在盡尾一年變做植物人，面頰卵瘦瘦、目珠窟深深，膽，也分醫生割忒了，在吾心肝肚个阿爸永久都係大格派頭个。
逐隻月去醫院看佢，𠊎會牽等厥手，就像𠊎去臺北讀高中時節，佢在學校門口，牽等吾手毋盼得放手共樣。「爸，轉寒了呢，當久，無帶𠊎去食四神湯了！」「您變到大頭確了，原來，𠊎正經生到像您，係大頭確！」就算，自家緊講定定，𠊎還係想摎佢打嘴鼓，𠊎知佢聽得著乜知𠊎想講麼个；伏在厥心肝前，換𠊎拉等厥耳砣仔摎佢膽膽大，就像讀小學時節，𠊎目汁含等毋願去讀書个朝晨頭佢摎𠊎惜共樣，𠊎知佢感覺得著。
有人講，吾右腳「二趾長過公」見毋著吾媽最後一面。該年五月，吾媽前一暗晡還吩咐𠊎講毋使愁，第二日就恬恬仔走，無分𠊎看著，單淨分大家看著佢睡到盡鬆爽个面容，一生人無一覺好目睡个阿姆，毋會再過分人吵醒了。吾左腳，二趾還係長過腳趾公，𠊎就毋信！
「三姊講，定毋著美國轉來个機票，等天光日正分阿爸轉。」啊？機票！
好得，吾爸一生人精精，毋係人講个「風車尾，二槽冇──毋精」。自家知得食好、用好、著好，分子女个食著也盡盼得；美國、日本、菲律賓，褲袋仔袋飽飽就行，帶轉來分子女个等路也全全毋識跌忒，惜佢惜个、惱佢惱个，一生人算無麼个遺憾了。因為健康問題，人生最尾一口氣，正來交分飛行機个枋次決定，正經係學老話講个「十全欠黃耆、肉桂」安到「八珍(bad din)」！
人講「二趾長過公，毋死一世窮」，也有人講係「二趾長過公，毋使一世窮」，你信哪個？𠊎較信，人愛守顧好自家个康健，一世人篤實打拚摎規劃，人生正有好自家定貼。