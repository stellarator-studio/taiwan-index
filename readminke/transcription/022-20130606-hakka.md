---
issue: 22
title: 鳴鳳古道
author: 彭瑞珠
language: 四縣
date: 2013-06-06T00:00:00.000+08:00
topic: 景點
difficulty: 2
wikidata: Q98095824
wikidata_link: https://www.wikidata.org/wiki/Q98095824
author_wikidata_link: https://www.wikidata.org/wiki/Q98096341
author_wikidata: Q98096341
---
高速公路頭份交流道下，跈臺１３線行往下，過明德水庫五百公尺邊仔左斡苗２２線，還愛再跈該條路蹶八公里。左片路脣，會看著高高个油井、闊闊个煉油廠，右手山壢還有顯顯个恩主公、有分人問事个濟世宮，歡迎您來蹶山。柚仔坑、茶亭、蕃仔寮這兜老地名，高天天个大樹、圖牆肚个伯公，寫等百過年來這位个歷史；廢忒个炭礦、分人挖忒半垤山仔个玻璃砂，同𫣆俚講等佢四、五十年前乜識有過个繁華。翻過一隻山頭，轉過兩隻彎斡，𫣆个車仔就蹶到山仔个盡崠頂了。
企在山頂个雲洞宮看往出，山排一層又一層。白雲樂樂仔囥在山排肚，山排柔柔仔凴在白雲肚，無愁無慮。層合層个山排下有一片平洋，該係苗栗市；天時好个時節，遠遠、金金金、一𥍉一𥍉仔摎𫣆相借問个係臺灣海峽。企在這位伸一下懶筋、敨一下大氣，𫣆就愛在廟脣个細路仔起勢運動了。
鳴鳳古道，就在這位行起勢三點五公里。一路行來，大體係碫仔、下崎，有百年个香絲樹、樟樹摎𫣆遮蔭，涼風、樟腦味緒做伴，鳥仔、蟬仔不時唱歌仔鬥鬧熱，成時還會有細毛蟹仔對山坑水行出來偷看人。這一碫碫壁竳个路，係六、七十年前个人，日日愛摎一擔一擔个椪柑、一䉂一䉂个茶米、雜貨㧡往下、箭往上个路。行過柑仔園、再過一板線橋，獅潭个群山，早早就畫好一幅靚靚个水墨山色在該等𫣆了。
頭屋、獅潭、公館中央八角崠山肚个這條山路，係無多兩百年前，賽夏族人打獵个山路；係「擎得起钁頭，就愛同大人𢯭手做事」个頭擺人㧡擔上下个路。這下，山風、大石、恬靜、無愁慮，就留一頭頭个大樹來註記時間定定。
尞日，渡大人細子去該位蹶山，煩勞會散、心會開；還有茶米好買、仙草好食，寒天个柑仔、轉熱時个桃仔、李仔。大熱該下，公館个紅棗就愛大出了。該還等麼个？準備來去蹶山了！