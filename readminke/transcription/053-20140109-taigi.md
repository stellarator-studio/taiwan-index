---
issue: 53
title: 對牛墟到籃仔籗會
author: 邱文錫
date: 2014-01-09T00:00:00.000+08:00
topic: 文史
difficulty: 2
wikidata: Q98095392
wikidata_link: https://www.wikidata.org/wiki/Q98095392
author_wikidata_link: https://www.wikidata.org/wiki/Q98096294
author_wikidata: Q98096294
---
臺灣自早就有牛墟這个物件，這佮華語的『市集』差不多，就是佇定著某一時日，各種販仔集合佇一所在結市做生理，講號做「赴墟」(hù-hi)。牛墟就是買賣牛的所在，其他買賣作田家私的販仔嘛會佇遮排擔仔，親像牛擔、犁、耙等等。現時農耕機械化，牛墟自然就消失去。
十外年前，我去高雄教臺灣話，學生講岡山有一種『籮筐會』，毋知咱的話按怎講，我轉來查網路，親像牛墟的款式，確實的本土名我嘛毋知。
有一工，我照網路所寫的日子落南去參觀，雖然無牛的買賣，毋過有賣牛擔、鋤頭、竹籃仔等等，有影是牛墟無毋著。我看著竹箍雕彎的牛擔，親像見著老朋友仝款，就共買三付轉來。閣問人講這是啥物活動，伊講這是「籃仔籗會」。喔！我知，我對『籮筐會』去稽考(khe-khó)就知。本來「籃仔」就是喙大大、腹肚大大，「籗仔」是喙細細、腹肚大大，現時生活中有魚籗、茶籗等。魚籗貯活魚，驚伊跳出來，所以喙細細；「茶菜」蓬蓬鬆鬆，驚伊會跳出來，所以茶籗喙嘛是細細。挽茶姑娘腰肚縖(hâ)的就是茶籗。有時咱若好運，就會聽著伊按呢咧唱：「含笑過晝芳弓蕉，手捾茶籗挽茶葉，驚爸驚母毋敢叫，假意呼雞(khoo-ke)喝鴟鴞。」
閣來講牛擔，頂港的牛擔是柴去剾削，兩枝彎柴鬥做一付，製造牛擔叫做「刣牛擔」。下港的牛擔是竹箍去雕的，竹仔自出世就共雕予彎，雕做牛擔的形，莫怪有一句七字仔按呢講：「飼囝親像擔重擔(tann-tāng-tànn)，教囝親像雕牛擔。」有這付竹仔牛擔，我才知影這句七字仔言之有理。我共三付下港牛擔佮兩付頂港牛擔縛做一捾，吊佇壁頂，見擺看著，攏會想起古早、想起現在、想起牛墟、想起籃仔籗會……