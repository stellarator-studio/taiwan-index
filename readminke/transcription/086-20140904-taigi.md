---
issue: 86
title: 烏跤病之父──王金河先生
author: 邱文錫
date: 2014-09-04T00:00:00.000+08:00
topic: 人物
difficulty: 2
wikidata: Q98095433
wikidata_link: https://www.wikidata.org/wiki/Q98095433
author_wikidata_link: https://www.wikidata.org/wiki/Q98096294
author_wikidata: Q98096294
---
臺南的北門、學甲是鹽分真重的海口所在，人講山窮海竭(suann kîng hái kia̍t)，這搭的人普遍散赤，毋過散庄出𠢕人，王金河就是北門人，1941年伊佇日本東京大學醫學科畢業，1943轉來省立臺南醫院服務，嘛佇北門開診所，照顧鄉親的健康。
彼時當地出現一種號做「烏焦蛇(oo-ta-tsuâ)」的怪病，這種症頭頭起先是跤尾反烏，漸漸會麻痺、抽疼，到尾仔是疼甲會哀哀叫，有人是疼甲擋袂牢自殺來死，有人是疼甲袂食袂睏，煞引起百病齊來，無死嘛半條命。啊跤尾烏去的所在會沓沓仔焦痡(ta-pôo)去，變做親像柴炭的彼橛(kue̍h)會落掉，猶未焦痡的所在會湠起來，親像蛇咧旋(suan)起來。這个病號名真鬥搭(tàu-tah)，毋過現代人毋捌聽過，因為伊的現代名是「烏跤病」。
烏跤病是砒霜中毒，砒霜本成是佇真深的塗跤底，袂來地面害人，毋過現代人井愈挖愈深，煞共伊抽起來啉，到1956就大大流行起來，這時的政府錢毋知開對佗位去，干焦共𪜶牽水道，予𪜶免閣啉砒霜水，毋過對遐的病人煞毋出錢共𪜶醫治，遮的散赤病人就干焦會當哀哀苦、哀到死。
好得佳哉，王金河出招(tshut-tsio)教友，請基督教芥菜種會的美國人孫理蓮牧師娘鬥相共，去向美國人捐金，予伊免費來治療病人。閣有一个謝緯的外科醫師，共病人歹去、死去的部位手術掉，當時人講𪜶三人是烏跤病的三賢(sam-hiân)。
伊毋但免費醫病，閣成立「手工藝生產中心」，予遮的病人用𪜶猶有的跤手生產手工藝品，予𪜶較有尊嚴活落去。也因為伊的仁心仁術，現時無新的病人，原有的病人佇1977年政府接手，猶原免費醫治，王醫師才共重擔卸落，成就伊「烏跤病之父」的功業。