---
issue: 133
title: 食冰
author: 王秀容
date: 2015-08-06T00:00:00.000+08:00
topic: 懷想
difficulty: 1
wikidata: Q98095490
wikidata_link: https://www.wikidata.org/wiki/Q98095490
author_wikidata_link: https://www.wikidata.org/wiki/Q98096261
author_wikidata: Q98096261
---
「第一賣冰，第二做醫生」、「食冰顧肺經，較免看醫生」，賣冰和做醫生仝款趁錢，毋過看起來是賣冰較輕可。賣冰的若好笑神，會曉招人客，毋免像醫生讀遐濟冊，行行出狀元，逐人攏會當做頭家。一碗冰趁無偌濟，毋過若願做牛，免驚無犁通拖，一碗一碗，也會疊成山。閣較讚是冰好食閣袂沐手，無油湯閣袂臭臊。食冰的人客攏是胃腸好好，連感冒都無。尤其食冰透心涼，攏嘛笑微微呵咾讚，比醫生替面憂面結的人看病、開刀較趣味，輕鬆閣無負擔。
冰有百百款。有加工過、外國時行的冰淇淋；有發財仔車沿街仔路喝賣的古早味的枝仔冰、芋仔冰；有踅甲懸懸尖尖的霜淇淋。毋過遮的加工品，是愈食愈喙焦，因為內底的油比水較濟，食了就愛配茶。
我心內正港的冰是礤冰。若是有摻料的，有幾項、料的名，就實實在在寫佇冰擔頭前，一看就知，像紅豆冰、粉圓仔冰、檨仔冰、四果冰、八寶冰、水果冰……；無摻料的叫做清冰，會食著冰淋糖水的單純。現代人誠巧，會做牛奶冰角，閣共礤予綿綿綿，一碗冰變愛百幾圓。毋過這嘛無怪奇，因為有人食冰是咧食氣氛、食趣味。
我食冰的記持，對高雄苓仔寮開始。阿公有一个朋友叫阿海仔，咧賣粉圓仔冰，定定賣欲煞，就捒伊的擔仔來阮兜揣阿公開講。毋知是刁工留的，抑是真正上尾碗，伊攏那挲我的頭那講，上大碗的留予上古錐的食。莫怪到今我對粉圓仔一直足有感情。雖然這馬人叫伊「珍珠」，毋過，猶是粉圓仔聽起來較古錐，落喉的感覺，有五歲囡仔咧趨流籠滑溜的歡喜。
搬來籬仔內，食礤冰就愛去冰果室才有通食，我食袂起。我較捷去商展買雞卵冰，那踅那舐，目睭佮喙攏無閒𩑾𩑾。國校仔五年的時，阮兜才有冰箱，我上愛共便當篋仔內底攪八分滇的紅糖水，囥入去冷凍，結冰了後，用湯匙仔剾，就是正港的清冰矣。我嘛會共養樂多結冰，食著酸微仔酸微。後來二姊開始食頭路，會予我百五做四秀仔錢，本底食冰是貴參參的代誌，了後就無遐艱難。毋管是『搖搖冰』、『臺北綿綿冰』、八寶冰，差不多逐禮拜攏會相替換。食冰變做誠四常的代誌，就無特別去記。到今年歲大有較虛，教冊的嚨喉嘛無食冰的本錢，只賰食冰的記持。