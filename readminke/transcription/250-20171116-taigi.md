---
issue: 250
title: 安搭靈魂的好所在
author: 黃文達
date: 2017-11-16T00:00:00.000+08:00
topic: 生活
difficulty: 2
wikidata: Q98095655
wikidata_link: https://www.wikidata.org/wiki/Q98095655
author_wikidata_link: https://www.wikidata.org/wiki/Q98096345
author_wikidata: Q98096345
---
祖先埋佇龍穴，聽講會致蔭厝內大大細細，保庇囝孫做官、做皇帝，選議員、選總統有機會。輸人毋輸陣，逐家相爭揣地理師看風水，開大錢起造墓地。對入殮、做旬到出山，紲落去百日、對年到敆爐，喪事的儀式齣頭濟，喪家輪流扮演傀儡戲。孝女不時目箍紅，連鞭哭路頭，連鞭看弄鐃；孝男規面鬍屑屑，有時乖乖跪好勢，有時綴司公走赦馬；庫銀燒甲坱phōng-phōng，聽著好話同齊緊應：「有喔！」棺柴送上山，五路陣頭佮電子花車攏齊到，蓋成咧搬電影「父後七日」。
僥倖臭爛的身屍埋佇塗裡，枵饞的蟲豸趖來食，tsih-tsuh的鳥鼠仔烏白咬，萬不二死賊仔脯來偷挖，痟狗傱來舂墓壙，骨頭煞四界浪lian liú，舞甲土公仔無才調抾金。佳哉臺灣人知變竅，腌臢的「夜總會」一跡一跡收收起來，火化率達到九十五『pha』，大體燒做骨烌的占大面，好禮仔拜請入新厝——『pha-lí-pha-li』的靈骨塔，後擺毋免挂紙、培墓，省佮墓龜頂懸的雜草仔拚性命。
清氣的塔位雖然四序，總是一格一格親像粉鳥仔櫥。阮阿公一世人佇闊莽莽的田園行徙，狹櫼櫼的黃金甕仔蹛袂慣勢，拍算早就飛轉來溫暖的祖厝，歇佇咧門口埕彼欉龍眼樹。龍眼樹是伊親手種落去的大涼傘，在生定踮遐納涼、食薰、唱歌，順紲看顧心愛的稻仔。疼囝惜孫的阿公變做樹仔，每一冬攏攢甜粅粅的龍眼予阮食迵海，透心涼的風絲仔pū-pū-hiúnn-hiúnn，若像阿公滾颺的浪漫歌聲。
2009年「法鼓山」的人生導師「聖嚴」圓寂，上人交代弟子遵照「四環理念」——心靈環保、生活環保、禮儀環保佮自然環保，莫造墓、莫起塔、莫𫞼碑、莫雕像、莫發訃音、莫抾舍利子，用簡單樸實的佛禮舉辦樹葬。伊的師父「東初老人」1977年涅槃進前講過：「世間萬項攏是假，死後毋通貪戀一門墓。」人去無占位，慈悲的活菩薩無貪戀，看破世情回歸大自然。
「一代親，二代表，三代毋捌了了。」現代人普遍生少，有的根本無生，窮實較拜嘛無偌久。「吳晟」的〈森林墓園〉詩句予人感動：「種一欉樹仔，取代一座墓山。隨時會當來遮唚我、抱我，毋免等到清明挂紙。」拄好佮「宇宙人」樂團的〈一萬小時〉歌詞相倚傍：「我欲變做你的樹仔，用葉仔唚你的喙䫌，用塗肉共你滴落來的目屎欶予焦。」花開燦爛，花謝落土地，樹葬是我百歲年老上讚的告別式，大自然就是我安搭靈魂的好所在。