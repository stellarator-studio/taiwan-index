---
issue: 208
title: 𨃰年
author: 陳志寧
language: 南四縣
date: 2017-01-19T00:00:00.000+08:00
topic: 抒懷
difficulty: 2
wikidata: Q98096068
wikidata_link: https://www.wikidata.org/wiki/Q98096068
author_wikidata_link: https://www.wikidata.org/wiki/Q98096327
author_wikidata: Q98096327
---
今暗晡寒風吹來息把會凍人，天頂个星斗微微仔，𠊎同姐仔兩個人就坐在農舍个屋簷下，靜靜仔享受寒夜个兩人世界。
其實這下，係打開電視來看，一哪仔都在轉播世界各地个𨃰年活動。尤其係𠊎等自家國內，各所在相爭辦𨃰年，除核請明星來表演以外，最鬧熱个就係打天花炮。各地方打天花炮計較个程度，既經毋係會打出麼个花樣，係計較到佢做得打幾久个時間？
吾姐仔本來就慣序早早去睡目，今暗晡湊佢坐在屋簷下來經驗啊現代人个生活。一年中間𠊎等也罕得恁夜還吂睡，這下靜下心來就做得聽著對遠遠个所在傳來个歌聲。𠊎等看等手錶項个針仔，定定仔堅持厥本來个腳步，完全就無受著這下係麼个時節來影響。
大約接近半夜十二點該下，對各方向看過去，滿哪仔都並並磅磅，天頂項个星斗一下仔就暗淡下來吔！過無幾分鐘，光生一時个夜空，黏時就恢復本本个樣仔，頭到个天花炮盡像從來就無放過共樣。就像人世間有麼个風光个好時節，最尾下還係會行轉原來个平靜。姐仔提醒𠊎，新个一年又開始吔！
𠊎用電火射一下屋舍四周圍，今暗晡除核歌聲同天花炮以外，同一般日仔个暗晡頭根本就無麼个差別！𠊎看啊外背个草坪，打露吔！入到間房，𠊎坐在眠床項，雖然夜既經盡深，毋過𠊎一息都毋會目睡。𠊎愐起頭擺自家還細該下，逐年个年三十，𠊎等幾個兄弟乜會在伙房肚𨃰年。過去个年代，𨃰年係在全家人食過團圓年夜飯後，為著遵守大人儕个交代，屋下定著愛有人等等奉公王个時。該下，每一個伙房都有人在掌夜，等到奉公王个時節，伙房項个伯公、叔公帶等大家人在廳下唱喏。同阿公婆拜核喏，𠊎等就等打紙炮仔、等長輩發紅包，這正係正式个𨃰年，新个年到咧！
頭擺𨃰年係舊曆過年，逐伙房叔伯兄弟共下，大家掌夜譫哆。今這下現代化過後，後生人較重視新曆過年，毋相毋識个人啁共下看鬧熱，𨃰年就比較有兜仔商業味緒。哪個正好？其實無麼个好計較个，係在現代兼有傳統个精神，無定著正係過壁个生活方式。
𨃰年，傳統个方式有厥伙房感情，現代化乜有另外一種鬧熱。毋過斷真講起來，𠊎愐還係頭擺掌夜个𨃰年過有兜仔人情味！