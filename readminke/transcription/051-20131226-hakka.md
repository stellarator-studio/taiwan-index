---
issue: 51
title: 洗衫坑
author: 邱一帆
language: 四縣
date: 2013-12-26T00:00:00.000+08:00
topic: 文史
difficulty: 2
wikidata: Q98095863
wikidata_link: https://www.wikidata.org/wiki/Q98095863
---
南庄市場對面、伯公崁下有一條圳溝，圳溝脣擺有幾隻石枋探過圳溝兩片，到今還有人在該洗兜衫褲、洗兜盆頭鑊蓋，當地个人安佢──洗衫坑。洗衫坑係來南庄遊覽个人客，輒常會去遶尞个地方，遊客順續洗手、洗面感受圳溝水个淨俐摎清涼，再過去逛脣頭鬧熱个桂花巷同老街。講乜奇怪，本旦莊下哪位就有个圳溝，這下，變做南庄知名个景點。
聽投入社區營造多年阿有哥講，2001年南庄進行桂花巷空間營造，社區人共下為脣頭、附近个所在來「正名」。同桂花巷、洗衫坑、乃木崎、老郵局、老楓樹下這兜名仔，正式紹介到政府機關、傳播媒體裡肚。漸漸仔，這兜原旦在社區流傳个地名，行銷到通臺灣去囉！每一個地名就有屬於厥个故事，洗衫坑，當然乜有。
毋知儕會問，這鮮鮮涼涼个洗衫坑水係對哪位來个？來，跈等洗衫坑水，向源頭行往上，你就會發現這清清淨淨个圳溝水，來自一條河壩安到大東河。這就係講洗衫坑水係對大東河作陂、開圳流啊下來个。頭擺人一钁頭一钁頭改、一畚箕一畚箕㧡、大石一隻一隻疊、細石一隻一隻楔，毋知愛花幾多心神、幾多人工、幾多時間，正開出一條圳溝來！河壩水跈等圳溝，流入陂頭──水汴頭，分南庄街路項人使用、分下背个耕種人灌溉，再跈等田圳，流入中港溪。
洗衫坑，就在流入南庄街个水圳脣，在該自來水還吂有个年代，莊項人就擐到這位个水來暖水洗身，放幾垤石枋來這位洗衫洗褲、㓾雞捋鴨、洗這洗該，共下在這位譫誃、打嘴鼓。洗衫坑，變做係一個消息交換同放送个地方，三不二時，圳溝肚个魚仔、蝦公乜會來襯鬧熱喔！
洗衫坑水流啊流，流出大東河，流入南庄街；流出開圳作陂个故事，流入洗洗湯湯个生活；流出頭擺个生命，流入現代个繁華。
