---
issue: 209
title: 供蜂个人
author: 李秉璋
language: 詔安
date: 2017-01-26T00:00:00.000+08:00
topic: 新知
difficulty: 2
wikidata: Q98096070
wikidata_link: https://www.wikidata.org/wiki/Q98096070
author_wikidata_link: https://www.wikidata.org/wiki/Q98096269
author_wikidata: Q98096269
---
「來哦！來買蜂糖！來買蜂糖哦！蜂糖無純，剁頭！」這係一個真舊真久个笑事。剁頭，毋係剁生理人个頭，係剁蜂个頭。這雖然得人感覺好笑，毋過即講想討買著百分之百純蜂糖無恁簡單，市場面上有真多假个蜂糖，有用果糖去敨，有用糖飼蜂，真多齣頭。這即講蜂糖係真寶貴嘛係真貴个物件。尤其係這幾下年來蜂真大陣个死去，得蜂糖个價數愈來愈高，毋過供蜂个人嘛真擘心蜂若死恁多，佢人嘛會無蜂糖好收。
供蜂个人若像「游牧民族」，一年透冬愛滿哪位走。花在哪位，佢人即在哪位。冬尾个油菜花田，三、四月个荔枝花開，接落來換牛眼花開，佢人攏愛跈花在徙，哪位有花，佢人即跈去哪位，愛上山嘛愛落平洋。攔鴨个人攔幾下千隻鴨，毋過供蜂个人手頭係幾下十萬隻，幾下百萬隻个蜂。手握百萬軍以外，猶愛有得蜂叮个心理準備。
供蜂人係一代接過一代，在阿依个食肚底即跈著阿依在供蜂。荔枝花和牛眼花開个時，即係頭無閒个時，愛日加夜做事，拁蜂糖收起來，一箱過一箱掀開，拁蜂藪提出來打蜂糖，三百箱个蜂箱會用收五、六鐵桶个蜂糖，一桶差不多有五百斤，毋過一年盡望嘛望這時。歸屋下个人做一下攏調來鬥做。序大人這時即會講：「做事腳手愛好，腳手若頇顢即做無食。」收好个蜂糖和傢伙頭嘛愛收起來囥。所以愛特別起一間倉庫來囥，得蜂糖有一個好所在。
寒天時，蜂無物件好食，這時務即愛用花粉抑係糖提來供蜂。供蜂个時，頭戴套網个笠婆，著長衫、長褲、長笐鞋。到位供蜂所在，先拁樵囥落煙罐，起火了後，手戴手落提著煙罐掀開蜂箱蓋，手抑煙罐，用煙罐个煙攔蜂。擱來拁內底一片一片个蜂藪提出來檢查，䀴望有蜂王無，若過頭多即愛拁頭強个留落來，頭驚即係連蜂王攏死去，這箱个蜂即毋食物件，做一下無效去。蜂箱內底蓋若有結蜂蠟，即愛拁鏟起來，拁蜂箱整理整理，得蜂有一個舒適个藪。鏟起來个蜂蠟，會用提來食，食起來像樹乳糖。有時務蜂箱內底个蜂傷少，猶會有蟻子來食糖和蜂蟲，有時擱有人會來偷提蜂箱，這兜攏係供蜂人頭掛心个。顧蜂即像顧自家个細子，驚佢寒、驚佢無食个、驚佢病、驚佢得蟻子欺負、驚佢得人偷。直直擘心到明年春天，遐香香甜甜个蜂糖即係對供蜂人頭好个禮物。