---
issue: 152
title: 彼號heh
author: 陳憲國
date: 2015-12-17T00:00:00.000+08:00
topic: 生活
difficulty: 1
wikidata: Q98095514
wikidata_link: https://www.wikidata.org/wiki/Q98095514
author_wikidata_link: https://www.wikidata.org/wiki/Q98096340
author_wikidata: Q98096340
---
臺語的代詞誠濟，親像講：人、我、你、伊、這、彼……，毋過，我感覺所有的代詞，攏無比我下面所講的「彼號(hit-lō)heh」這个代詞遐爾好用。
以早少年猶咧上班的時陣，我是一間公司某一个部門的業務課長，另外一个同窗的是仝部門的作業課長。有一擺課裡所屬的兩个貿頭起冤家，較花都花袂直，強欲動家私頭仔。阮頂司知影代誌大條矣，就叫伊緊去共撨予好勢。過無偌久，伊就共阮主管報告好消息，講攏撨好勢矣。主管真好玄，就問伊講：「是啥物原因起冤家的？啊你是按怎共撨的？毋就講來鼻芳一下。」阮同窗的真自然就隨共應講：「啊都一个講欲按呢，另外一个講欲--án-neh，就彼號heh起來矣。啊我就共這个講：你做人毋通遐爾彼號heh，你若傷過彼號heh，人嘛會對你彼號heh啊。閣對另外一个講：啊你嘛袂使得傷彼號heh啊！你若是傷過彼號heh，人嘛是仝款會對你彼號heh啊。恁若按呢閣一直咧彼號heh落去，到尾仔是欲按怎彼號heh咧。我講煞兩个就tsőng-á彼號heh啊！」阮主管聽煞，就彼號heh矣，閣共這个彼號heh的代誌，轉達予我做參考。我聽煞笑甲強欲歪腰去。
我講這个故事予真濟臺語界的朋友聽過，攏認為這个代詞真正有夠好用。有一擺，阮同齊咧做工課的朋友，講伊有代誌欲先離開，我就問伊講，有啥物代誌遐爾要緊，遮早就欲彼號heh？伊嘛是真自然共我應講：「啊都阮頭的敲電話來，講阮彼个對『Canada』倒轉來度假的查某囝，想講欲去石門水庫遐彼號heh，順紲食遐有名的『一魚三吃』啊！」邊仔的朋友聽了隨講：「毋誠猴，恁這口灶有影是有夠彼號heh！」