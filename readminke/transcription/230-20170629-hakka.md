---
issue: 230
title: 紅青燈
author: 林伯殷
language: 饒平
date: 2017-06-29T00:00:00.000+08:00
topic: 抒懷
difficulty: 1
wikidata: Q98096098
wikidata_link: https://www.wikidata.org/wiki/Q98096098
author_wikidata_link: https://www.wikidata.org/wiki/Q98096277
author_wikidata: Q98096277
---
𠊎讀小學个時節，從芎林坐巴士出到新竹東門城，十過公里路，就車行經縱貫路个時節正會䀴著紅青燈，算去算轉就幾支定定。哪儕知，經過四十零年到今，共條路線个紅青燈，早就超過四十支咧！仰會有恁大个爭差呢？因為，這條路經過个地區發展當遽，頭擺个田地經過都市計畫以後，變成大樓、人屋摎大路。新屋緊起，人口緊增加，路項个車輛乜趁等變多。有兜地方人士會為著大家上下个安全，去爭取在路口設紅青燈，公路單位䀴到交通量有恁多个時節也會設。等幾年下來，大大細細路口个紅青燈緊設緊多，表示大體人就同意用紅青燈來做管制交通个形式，分配通行个時間。
照道理來講，有紅青燈後，大家照等燈號，紅燈停、青燈行，就做得平安順序通過路口。毋過，交通無恁簡單，總係會有兜人無遵守交通規則，造成意外事故，發生傷亡。可見，單淨倚恃設紅青燈無法度保證交通安全，愛所有人甘願來配合交通規則正做得提升安全个程度。設紅青燈个運作方式係利用燈號變化來轉換交叉大路个通行權利，係解決路口上下車輛較多个交通方式，也係表示一個地區个發展程度。另外來講，從一個地方个公民遵守紅青燈運轉个情況，也做得䀴出一個地方个公民素質。
總講，愛保護大家个交通安全，最直接个方式就係提高公民遵守交通規則个智識。愛達著這個目標，基本上，做得從提升公民个主動性摎強制執行二方面來進行。前面部分，做得運用各種社會摎學校教育个方式，來分人了解遵守交通規則个重要性，還有無遵守交通規則會造成个生活風險摎社會成本，養成大家願意主動來遵守交通規則个習慣。後背方面，就係善用法律个強制力量，派出執法人員來指揮交通、取締違規个人，用裁罰个手段逼大家來遵守交通規則。這個方式䀴起來像人盡遽、盡有效，毋過，這種做法个社會成本也異高。比論講，大家个心肝肚還係毋甘願來遵守交通規則，講實在，派出較多个警察乜無用。所以，培養公民願意主動來守規矩个精神、䀴重大家个性命價值，正係提升交通安全較好个做法。
現代社會个運轉緊來緊複雜，像治安、公共衛生、食品安全、捷運安全、飛行機安全……這兜，討論起來，無一項係簡單个，通盤需要大家來合作。係儕儕做得從要求自家做好遵守紅青燈這兜日常生活中基本个事情，建立主動守法个好習慣，相信大家个愁慮會少忒盡多，生活乜會過到較輕鬆自然。