---
issue: 26
title: 佈稻仔
author: 藍春瑞
date: 2013-07-04T00:00:00.000+08:00
topic: 文史
difficulty: 2
wikidata: Q98095360
wikidata_link: https://www.wikidata.org/wiki/Q98095360
---
雙溪較無下港遐爾仔燒熱，平平是佈稻仔，割起來的粟仔，十分賰七爾，實在真無額。仝彼時陣，換去討海掠魚抑是礦區掘炭，趁錢顛倒會較大百，規家口仔有通快活用，毋過拄著歹運到底，老命不時會休去，抑是莫試才好，人講「百般頭路，較輸搙(jio̍k)田塗」，就是這个情理。
早冬佈稻仔，一百工就會割得，拄好是熱人的時陣，厝邊頭尾較有通相換工，曝粟仔較緊焦。啊若慢冬這水，就無相𫝛矣，七月佈田十一月欲割，原本就無遐爾燒熱，稻仔細穗閣袂飽米，佮早冬來比並，割起來差不多有減兩成彼跤兜，上䆀才的是誠捷搪著歹天落雨，稻仔是欲割抑毋，想甲頭殼欲破去。準講冗早割，閣驚粟仔傷青無夠分，若欲較晏才割，反顛倒著愛操煩稻稿是毋是會拗落來、沐澹的粟仔是毋是會出芽、生菇，變甲袂食袂睏得。
開春欲佈田的秧仔，著愛家己用粟仔來隱(ún)，正月半才過，著愛隨攢米籮（竹篾仔做的，圓喙四角底）貯粟仔，提去有行流水的所在浸，圳仔頭淺水闊闊的溝仔底上合。聽候(thìng-hāu)三、四工仔過，粟頭會暴(pok)一絲絲仔的白芽，規个米籮小可仔膨懸起來的時陣，才用焦草仔崁頂面，予伊略仔燒燒，會較快暴芽。閣過四、五工，才共總暴芽的粟種撈(hôo)起來，掖落去一坵進前早就圍便便、共塗搙甲足幼、足平的細細坵田仔，上加是一個月，秧仔發有一掠懸，就會當挑(thio)起來佈田。論真來講，做田人的穡頭，就是無錢通倩人，才著遐爾仔拚勢，毋是食飽傷閒咧揣工課來換枵，啊若手頭冗剩會得過的人，𨑨迌都袂赴矣，盍會知影啥物號做佈田咧！