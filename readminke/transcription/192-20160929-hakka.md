---
issue: 192
title: 想愛飛
author: 彭瑞珠
language: 四縣
date: 2016-09-29T00:00:00.000+08:00
topic: 懷想
difficulty: 2
wikidata: Q98096046
wikidata_link: https://www.wikidata.org/wiki/Q98096046
author_wikidata_link: https://www.wikidata.org/wiki/Q98096341
author_wikidata: Q98096341
---
歇在都市个大樓，離地面兩十公尺高个地方，看往左片下係對面販仔屋罕得見人个屋頂坪，看轉右片析係隔巷大樓高天天、面逼逼个大壁扇，目珠前有自家屋下一面無聲个壁，斡過頭去還係，堵著壁。真想，生一對翼胛，做得像細鳥仔恁樣，飛高高、飛遠遠，飛到白雲高、飛去海脣遠，就算係，停到山項个大樹頂，鼻等樹香、享受一陣清心个空氣，乜好。
「這對，送分你！」老弟送𠊎一對，翼胛？毋係，係一對青鸝仔，𠊎兜從細喊佢「嗶礫屎仔」个鳥仔。嗶礫屎仔芮芮隻仔，聰明、掝掝跳，比𠊎還較多話。頭過，看佢兜逐日歸大陣仔湊等，在(di)大樹間丟上丟下、在(coiˊ)大樹肚唧唧啾啾開大會，𠊎就異想尋一對來做伴。毋過，共下跼在屋肚兩日仔，佢兜就無想愛摎𠊎講話吔，𠊎做𠊎煞猛想愛打嘴鼓，佢兜毋係犁頭側面，就係兩儕講細話仔詐無愛聽。
後尾，摎鳥籠仔徙到花臺个花樹肚，換水、餵粟仔水果个時節，佢兜正有𢳆轉頭來，喁喁喁喁摎𠊎投。投麼个呢？𠊎知，恁久窗門外背異鬧熱，逐日都有你兜个朋友來𢯭食水果，逐日也啾啾滾在該研究「這門啊，算吔愛仰仔開？」捨毋得啊，𠊎乜異無結煞。好得兩禮拜仔，正經分你兜尋著訣，恬恬仔打開門飛走咧。雖然逐日看你兜像細人仔樣仔冤家、相惜，異生趣，莫講還曉得摎𠊎相詏合應話。毋過，闊野野仔个天地，正係你兜原本應該遊尞个所在，空殼个鳥籠仔就放佢空忒好啦。
無鳥籠仔个窗門外背，逐日還有白頭鳥來相借問。該日仔，一隻細鳥子仔咚聲仔跌到花臺面，𠊎正知，白頭鳥恬恬仔來做竇，還孵出細鳥子仔咧。大鳥仔尋食轉，看著橫在缶仔面項做嬌个細鳥子仔，先遽板飛轉竇摎食物放好，正定心飛過來摎細鳥子仔夾轉去，該調性就像係講「尷尬呢！就講還愛等加兩日仔，等翼胛砸磳吔正飛得遠啊！」
逐日，白頭鳥都像守顧老朋友樣仔，來到窗門框仔企正，啾仔兩聲仔正肯安心飛走；無定著，異有人情味个白頭鳥，乜識摎該對精砉砉仔个嗶礫屎仔在天空相閃過呢。飛啊，做你兜放勢牯飛唷，帶等𠊎想望自由个心意，咻到遠遠去。