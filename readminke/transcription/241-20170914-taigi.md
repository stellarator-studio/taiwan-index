---
issue: 241
title: 訂車票
author: 王秀容
date: 2017-09-14T00:00:00.000+08:00
topic: 懷想
difficulty: 1
wikidata: Q98095643
wikidata_link: https://www.wikidata.org/wiki/Q98095643
author_wikidata_link: https://www.wikidata.org/wiki/Q98096261
author_wikidata: Q98096261
---
這馬的網路誠方便，足濟款車票攏會當代先訂予好，才看欲去車頭提，抑是加開十箍手續費去巷仔口的便利商店提，攏誠利便。一般來講冗早訂就買有票，毋過若拄著連假，抑是拜六、禮拜，買無票嘛是真四常的代誌。
像這禮拜，我臨時欲坐高鐵去臺南共人拈香，買有去的票，煞買無轉來的，訂規晡訂無直達的車幫，不得己就訂彼號逐站停的。因為高鐵的速度足緊，算算咧是加開無偌濟時間，毋過仝款的錢額，煞無省著時間，心內有淡薄仔鬱卒。講罔講，我會隨換角度思考，想好的，莫想䆀的，有總比無較好。閣若佮古早用電話訂火車票比起來，早就愛萬分感謝囉！
我誠無愛假日出去佮人人𤲍人，訂車票原本佮我較無底代，一直到我生大漢查某囝了，就開始受訂車票拖磨。囡仔生甲歡喜甲，毋過驚寫碩士論文舞袂來，就央臺南的大姊先共我鬥𤆬一站仔。不而過，我人較傳統閣頭擺做人老母，會毋甘囡仔無佇身軀邊，便若假日就想欲去共影一下，抱一下。結果一兩禮拜就愛訂一改車票，比寫論文閣較無閒。
彼陣欲買火車票的人，愛去車頭排列，排規晡才著你，賣票的若面凊凊共你講無票矣，你嘛無伊法，有影是欲哭無目屎，「苦瓜燖鰱魚，可憐啦！」後來臺鐵發明用電話訂票，嘛是慘uainn-uainn。透早六點系統開通，我攏嘛前一暝就共志願排好勢，和筆、時間表做伙囥佇電話邊。亂鐘仔訂五點五十五分起來，五十七分開始認命戇戇仔揤電話番，定定是敲欲規點鐘，都趕欲上班矣，猶是電話中嘟嘟嘟的聲。若祖公仔有靈聖敲有通，無細膩揤毋著去，電話無血無目屎無欲𫝺你，叫你重敲，我(gua̋)苦！叫天天袂應，叫地地不靈。想嘛知，定著是閣敲袂入去矣。我會怪家己無細膩，氣甲強欲舂壁，真正活欲予氣死，比寫論文閣較痛苦呢！一直等到共查某囝抱轉來家己飼，總算免閣過彼款氣身惱命的日子矣。
這馬有走敢若咧飛的高鐵，有網路通訂車票，若提早佇三禮拜前先訂閣有拍折。像我這款慣勢照步行的人，雖然坐高鐵有較貴，加開寡錢嘛無要緊，因為自由自在，心情歡喜，比啥物閣較值錢。時間嘛若高鐵，咻一下就到位，以前為囝走天涯予訂車票氣甲，好佳哉伊大漢乖閣捌代誌，通人呵咾，予我歡喜甲。