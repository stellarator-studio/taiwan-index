---
issue: 158
title: 碗仔粄
author: 陳志寧
language: 南四縣
date: 2016-01-28T00:00:00.000+08:00
topic: 抒懷
difficulty: 1
wikidata: Q98096001
wikidata_link: https://www.wikidata.org/wiki/Q98096001
author_wikidata_link: https://www.wikidata.org/wiki/Q98096327
author_wikidata: Q98096327
---
恁久毋知起麼个癖？朝晨早䟘床就想食碗仔粄！
還細歇在外阿婆屋下，每日臨天光就分舅姆喊䟘床，去廳下唱核喏，再入灶下跈等佢共下做粄仔。舅姆做碗仔粄賣，𢯭手顧一家人个食著。天吂光，灶下就𠊎兩個人，事頭對一個細人仔來講有過辛苦兜仔，但係等舅姆做好粄仔，有兩碗碗仔粄做得食朝，論起來也係幸福个生活。
這下自家成家吔，上班个人堵著放尞日，有目好睡輒常睡到日頭晒屎朏，等行到菜市仔愛來買碗仔粄，就淨看著空空个攤仔，全概賣淨淨伸半息都無。想愛食又早早䟘毋得床，仰結煞就好？愐呀愐！就自家來學做正著。
決定自家動手學做就愛認真，對網路肚尋資料參考，問阿姆佢等有經驗个人。一步一步將買來个在來米粉加水摝好，倒入碗仔，再放在電鍋仔蒸。蒸粄仔个時節，做得來炒香料，等到香料炒好碗仔粄乜差毋多蒸好吔！
頭一擺蒸好个碗仔粄，頂項水水、底下硬硬。做得食，但係口感毋好。去請教阿姆佢等，得著个結果係在蒸碗仔粄該下，久久仔愛摝幾下米漿水，該米漿正毋會停腳，造成底下硬硬、頂項水水个情況。經過阿姆佢等提醒，再愐起還細看賣粄仔个舅姆蒸碗仔粄，佢正式會打開籠床蓋仔，再用筷仔同每一碗摝過正繼續蒸。該下還細，對蓋多事情都毋會去多愐，就無去了解做麼个舅姆會恁仔來蒸碗仔粄，這下了解事情个原因，做得學著一擺寶貴个經驗！
知得失敗个原因，𠊎就興撮撮仔再做一擺。這下知在哪個過程愛注意麼个，定定仔莫恁鬥緊个，該(goiˊ)愛摝過个米漿水就一碗一碗摝過，該愛蒸幾久个時間就蒸幾久，這兜過程半息都拖皮毋得。最掠尾蒸出來个碗仔粄食起來分阿姆佢等說得，這下正式成功吔！下二擺愛食碗仔粄毋使再早早䟘床去菜市仔赴人家个時間，又搭有好享受自家好食个美食吔！
阿姆佢等看著𠊎學做碗仔粄，㖸到喊毋敢，緊問做麼个愛恁麻煩？𠊎應佢等講，其實食等碗仔粄个時節，𠊎總係會愐起還細歇在阿婆屋下，每日臨天光該下，跈等舅姆在灶下做碗仔粄，等𠊎食過朝，佢𢱤蒸好个粄仔出去賣。該下年紀細，又無好跈在爺哀个身邊，但係還有人來惜。這下自家做得照顧自家，食等自家做个粄仔，愐起頭擺，這碗仔粄仰會恁香入心肚？