---
issue: 61
title: 煨番薯
author: 彭瑞珠
language: 四縣
date: 2014-03-13T00:00:00.000+08:00
topic: 懷想
difficulty: 2
wikidata: Q98095875
wikidata_link: https://www.wikidata.org/wiki/Q98095875
---
行入便利商店，偎壁脣个箱仔項有燒燒个焙番薯。烏色卵石頂焙等香香个番薯，番薯皮熇到燥爽燥爽、㪐核㪐核，番薯个糖膏對番薯皮个縫仔項凝出來了，還餳人食哪！看到人忍毋核，當下就買佢兩條，趕燒食落肚，還幸福个味緒哪！
做細人仔該下，寒天个臨暗頭，姐公洗好身會在廳下看電視、焙厥燒熝熝仔个火囪；姐婆在灶下盤洗身水，𠊎就在灶空前掌灶空壁角个番薯，細心細意个摎番薯埋在火屎肚壅等，看顧等佢、莫分火燒著。姐婆洗好身，噴香个番薯也煨好了。囥入姐婆个間房，扐等姐婆用大手帕包好个水鴨嫲，食等甜香个煨番薯，看阿婆梳髻鬃花、聽阿婆講古，係寒天个臨暗頭盡幸福个味緒。
有一年暑假，禾頭田割忒了，田項个泥翻好、還吂放水，大哥渡等歸陣仔老弟老妹去阿公个田項煨番薯。兩兄弟挖窟仔、疊泥團，搣好一隻番薯窯；五姊妹團草結、撿樵，準備起火。火起起來了，大哥講佢來疊樵、𠊎兜去尞就做得，火燒到猛猛猛，大哥就係大哥！六個老弟老妹在田坵肚打嘴鼓、唱歌仔、走相逐仔、搣射蟲𧊅。大火過，出火炭了，放入盡平心、盡惜孫仔个阿婆擇過个一條條仔平大平大、靚靚个番薯，封口、等番薯熟。二哥看火煙在泥團縫項蓬蓬起，拿起挖泥个鏟仔摎泥團撳拶，還對窯頂撳幾下下佢，一息煙都無出了！大家先轉屋，等番薯翕熟。時間差毋多了，𫣆俚來去開窯了。還慶哦，番薯全部都有熟透心、乜無一條臭火煙，堵好熟、又略略仔出糖膏个番薯，實在有罅香！毋過，全部都係扁个，可見二貨仔个鏟仔，異有力，連九十歲个阿太看著大號老蘿蔔乾樣仔个番薯都好笑！毋過，該窯扁扁个煨番薯，有𠊎俚兄弟姊妹仔一生人感情个記念。
看著煨番薯，會看著姐婆燒暖个灶下、會看著田坵肚一大陣兄弟姊妹仔个嘻嘻㖸㖸，對𠊎來講，係幸福个味緒。看著煨番薯，異多老人家會想起走空襲時代个番薯簽、會想起鮮鮮湯湯个糜飲；燒熝熝仔、香出味个白飯，對佢兜來講，正係幸福个味緒。該對您來講，哪項食雜，囥等有您幸福个記號，有您幸福个味緒呢？