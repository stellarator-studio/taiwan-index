---
issue: 169
title: 有油莫點雙盞火
author: 徐姿華
language: 大埔
date: 2016-04-21T00:00:00.000+08:00
topic: 文史
difficulty: 2
wikidata: Q98096015
wikidata_link: https://www.wikidata.org/wiki/Q98096015
author_wikidata_link: https://www.wikidata.org/wiki/undefined
author_wikidata: Q98096312
---
吾爸出世个時係日本時代末期，當時个人普遍生活清苦，毋過因致吾爸係長子，日雖然難過，阿爹也刻耐分吾爸讀幾年漢文。吾爸已增志當認真學習，厥个毛筆字寫來當素絲，長在有莊項个人來拜託吾爸寫字，像係家書、紅帖、對聯這兜，吾爸也當大方，有人來尋、佢斯會𢯭手。
𠊎同阿爸个緣分當深，自溜斯歸日在阿爸面前𫟧𫟧迴，在厥屎背尾跈上跈下，聽大人譫哆个時，輒輒會講出「往語」、「師傅話」。這兜生趣又有智慧个「往語」同「師傅話」裡肚，有教人做人、做事个道理，也有耕種人對天時變化个體會。其中，吾爸長下教示吾等，也係𠊎印象盡深个一句話，斯係「有油莫點雙盞火，無油正毋會打暗摸」，佢教吾等愛曉得省儆，佢也講「一餐省一口，一年斯有一斗」，曉得省儆个人福氣正會長久。
吾等莊肚有一戶姓張个人家本來戴在路下，厥屋脣有幾分地，幾下代人斯靠該兜地種柑、種桃來生活。有一年臺電摟磅空，愛出當多泥、石，尋著這張屋个地，兩片講好價數分臺電來囤泥，一車一車个泥，將張屋同柑園囤去同路平高。這張屋人拿著臺電个補償金，過同舊屋地賣撇，一夜變好額，斯另外買地起樓屋，買進口車來駛，日日夜夜大排場請人客，餐餐魚魚肉肉，食个、著个做下愛名牌，厥倈毋做事還過學著賭徼。結果，恁折福毋知好省儆，十外年个好光景，斯在厥倈手頭敗淨淨咧！
看著張屋人又想著阿爸教示吾等个話：「有油莫點雙盞火，無油正毋會打暗摸」，聽著這句話，樂線个人會講：「好天好時愁麼个？落雨正來做落雨个打算，時到時擔當，無米正來煮番薯湯啦！哪有麼个好緊張个？」毋過，「天有不測風雲，人有旦夕禍福」往語也講：「人無千日好，花無百日紅」。因致人个運途同身體，無可能永久平安順序，𫣆等愛曉得「留後路」，對未來个變化，提早預防準備。人講「省食餐餐飽，省著日日新」，準講現下真好額，嘛愛勤儉、省儆，堵著時機歪个時，正毋會手扡扡，毋得結煞。