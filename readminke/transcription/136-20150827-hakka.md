---
issue: 136
title: 七月時
author: 李秉璋
language: 詔安
date: 2015-08-27T00:00:00.000+08:00
topic: 文史
difficulty: 1
wikidata: Q98095973
wikidata_link: https://www.wikidata.org/wiki/Q98095973
author_wikidata_link: https://www.wikidata.org/wiki/Q98096269
author_wikidata: Q98096269
---
七月初一鬼門開，好兄弟做一下放放出來。這個月个禁忌全然多，序大人會吩咐細子，暗夜時頭好莫出門，衫褲日頭落山進前即愛收起來，若無，得好兄弟碰著，你即會衰運。莫去泅水，水底有水鬼捉交替。暗夜時更加毋會用歕㖅、歕簫，若無，即會拁好兄弟做一下請請來。毋會用講「鬼」這字，好兄弟會當做你在喊佢。毋會用在別儕个後背搭佢个肩頭，會驚死人。聽著後背有人在喊你，毋會用單單斡頭定，愛歸身人做一下斡過去。毋會用烏白捉蛘蜺、金龜這兜細隻蟲，無定著遐即係鬼个化身。嘛毋會賞「錢仙」、「碟仙」、「箸仙」這兜，若無即會「請鬼容易送鬼難」惹鬼上身，劫數難逃。在荒郊野外，屙尿進前愛先講「否勢，否勢，借用一下」若無會得罪著佢人。所以講舊曆七月正經係一個禁忌个月。
七月禁忌雖然多，毋過嗄有一個真浪漫个日，即係七月初七情人節，相傳這日牛郎和織女會在天崠行過鵲鳥搭起來个橋相會，正經係一個淒涼又靚个故事。這日阿依攏會在頭前坪囥一張長凳，凳面上排七碗卵酒抑係肉酒拜七娘媽。這時務拁歸下細子做一下喊喊偎來，做垺拜拜个，交代細子拁頸面上个絭提落來，拜拜燒莫，擱拁新个絭拜拜過香爐一下，一個一個拁佢人掛在細子个頸，保護細子平安𠢕大漢。代表爺哀對序細个愛。
七月半更加係一個要緊个日，中元普渡，祭拜好兄弟，代表百姓對好兄弟个敬畏和慈悲。嘛代表臺灣在清朝時務係移墾社會，真多羅漢腳變做無主个孤魂。透過中元个祭拜，希望這兜孤魂會用出來尞尞，享受一下人間个祭拜，會用安心轉去地府，早一日出世來做人。七月雖然係禁忌个月，毋過嘛係感恩、慈悲个月。
