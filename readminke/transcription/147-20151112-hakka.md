---
issue: 147
title: 大家出手做環保
author: 李秉璋
language: 詔安
date: 2015-11-12T00:00:00.000+08:00
topic: 懷想
difficulty: 1
wikidata: Q98095986
wikidata_link: https://www.wikidata.org/wiki/Q98095986
author_wikidata_link: https://www.wikidata.org/wiki/Q98096269
author_wikidata: Q98096269
---
新聞在報「細懸浮微粒」危害人體康健，臺中歸片茫茫。雲林縣麥寮、臺西和金門所在个空氣品質攏到位危害頭高等級个茄色。請大家出門愛注意，頭好愛戴嘴揞。專家嘛提出警告，地球个平均溫度若擱高兩度，到時上海即會變做海上，臺北、高雄嘛會沈落海底。不時䀴著這款新聞，實在得人擘心操煩。
地球單單一粒定，環境係大家个，現時若毋出來保護，韶日會反悔。想著成過細漢時，莊下根本無垃圾愛漕，會用做糞个，漕落糞墩去絞肥。會用回收賣錢个，做一下撿淨淨，像塑膠袋、玻璃罐、農藥罐、鵝毛、雞毛、舊報紙這兜攏相爭撿。成過个人較散，細子無錢即去撿這兜物件，等一定个量即會用換麥芽糖好食。到時大人、細子提佢人自家个物件，抑係撿自家屋下鵝換毛落來个鵝毛去賣錢抑係換食个。遐分期待，遐分歡喜，一息息物件即會用得佢人真滿足暢歸日。
賣菜、賣魚个人用禾稈抑係鹹草拁物件穿起來抑係䌈个。嘛有人用菜葉包，抑係用紙袋裝物件。所以成過个莊下無垃圾車，逐火灶攏隨人拁垃圾處理好好。毋過現時屋下有糞墩个越來越少，真多物件攏包裝過頭，塑膠袋滿仔位攏在用，真多物件攏毋會用拗糞。路脣不時有垃圾，特別係路脣个田頭苦憐，禾割起來个時有撿毋會淨个、撿毋會盡个垃圾。有人真無公德心，車歇青紅燈个時，歸杯檳榔汁對車底抌出來，破壞靚靚个草皮。晨早時，會䀴著頭前个車拁車窗搖落來，拁塑膠袋、杯直接抨出來，破壞環境衛生。這兜攏係愛深加檢討个。
生活越好過，垃圾越愈多，現時若毋做，後日收惡果，大家做環保，地球正會好。返樸歸真，簡單生活正係成過个人得𫣆人个啟示。減少無必要个消費，減少污染。對生活內底加強環境教育个教導，養成好个慣勢，大家出手做環保，子孫代代好。