---
issue: 27
title: 菜脯情
author: 張美容
language: 海陸
date: 2013-07-11T00:00:00.000+08:00
topic: 懷想
difficulty: 2
wikidata: Q98095829
wikidata_link: https://www.wikidata.org/wiki/Q98095829
author_wikidata_link: https://www.wikidata.org/wiki/Q98096319
author_wikidata: Q98096319
---
「五月節包12斤米有較少兜，你兜一家分無幾多隻，七月半愛包加兜仔。」五月節个粽仔正食啊忒，阿姆就愁到七月半去咧！
今年五月節，𠊎兜毋肯八十零歲个老哀仔再過包粽仔咧。天氣恁熱，又無人好𢯭手，就緊話佢用買較了俐，愛鹹愛甜都有，毋使恁辛苦。𠊎知，一溜來打粄分細人仔食，係佢惜子、惜孫个一種方式，這下愛佢改變，佢个心肝肚一定盡艱苦。毋過，這乜係𠊎兜痛惜哀仔个一種孝心啊！
恁堵好，五月節前電視緊報有菜脯摻防腐劑，對人个身體毋好。阿姆聽著煞煞講：「買个粽仔仰會安心食！用買毋當自家來包，菜脯知總知總，又乜較衛生。」連阿爸就支持阿姆，𠊎兜就無麼个話好講咧。
在頭擺，菜脯仰使買，逐年冬禾割忒，就會在田竇肚點兜菜頭，到年下挷起來，經過洗淨、切片、滷鹽、石頭矺、日頭晒，幾日仔菜脯就晒好好落盎咧。記得該下个冬下頭盡冷，手必腳必，手一扡用鹽滷過个菜脯就㖸㖸滾痛。本來還好喋喋搶等去晒，毋過跈阿姆去一擺，後來仰般拐就毋肯再過去咧。晒菜脯雖然多工、艱苦，但係晒出个菜脯拿來煎卵、炒蒜頭米盡香、盡好食，係飯桌頂、飯包肚最常出現个菜。
有一擺，阿姆在明櫃肚搜著兩盎菜脯，係頭過食伸留下來个，一年長一兜，毋多知就有兩盎咧。背尾，田無耕咧，菜脯也無晒咧，就放到毋記得去。這搜著个老菜脯，摎𠊎老弟同年，有五十零歲咧，毋過，烏金烏金還盡好。前駁仔，𠊎聽講年分久个老菜脯一斤愛歸萬銀，煞煞轉去摎阿姆講，無想著阿姆就留一滴仔自家用定，伸个早就分隔壁鄰舍你扡一扡、佢撮一撮討去食嗽咧！𠊎純良个阿姆，在佢心肚，情比利較重。
驚又有毒菜脯，七月半阿姆本本愛包粽仔。天時還較熱咧，毋過，這擺𠊎心肝肚有打算，𠊎愛轉去跈等阿姆學包，下二擺換𠊎包分阿姆食。