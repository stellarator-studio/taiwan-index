---
issue: 173
title: 火黏蟲
author: 徐姿華
language: 大埔
date: 2016-05-19T00:00:00.000+08:00
topic: 懷想
difficulty: 2
wikidata: Q98096021
wikidata_link: https://www.wikidata.org/wiki/Q98096021
author_wikidata_link: https://www.wikidata.org/wiki/Q98096312
author_wikidata: Q98096312
---
這幾年，見到國曆四月中到五月初係油桐花開个季節，同時又係等中部火黏蟲大出个時節，苗栗、臺中偎山个所在，有當多生理人用「日時頭賞桐花、暗晡頭探火黏蟲」个活動來廣告，餳來臺灣各地个人客。在這段時間，中部地區个觀光景點日日人尖人，也同這兜生理人个錢袋塞淰淰。滿山蓬白个油桐花開，正經係當靚个風景，到暗昏了後歸陣个火黏蟲又會帶分人客無共樣个享受。因致恁泥，人客看花、賞火黏蟲笑咪咪，生理人算錢也算去牙哂哂。
火黏蟲對吾等這兜莊下細人來講實在無麼个，斯像春天開花、秋天落葉恁自然。記得𠊎做細人該下，熱天食飽夜，阿姆還在灶下撿揫，阿爹、阿奶擎核葵扇在禾埕坐涼、打嘴鼓，阿哥斯會帶緊𠊎同老弟捉火黏蟲搞。該當時个火黏蟲，滿哪都係，禾埕項斯看得著，成半下還會飛入屋家肚去，在電火下飛來飛去。
阿哥个先生識講古分厥等聽，講頭擺有一個細人當想愛讀書，毋過屋家當匱，無錢好點燈盞分佢看書，佢斯走去捉當多火黏蟲裝在細麻紗布袋肚，用火黏蟲个光來讀書，後來佢大漢咧斯當有成就。阿哥也想愛捉火黏蟲來做電火，斯湊𠊎同老弟共下去屋背个菜園捉火黏蟲。屋背暗摸胥疏，還有各種吱吱嘎嘎个蟲、𧊅噭聲，當得人驚，𠊎同老弟揪核阿哥个衫尾，驚都毋敢敨大氣，一步一步耐到菜園，看著歸菜園做下係𥍉上𥍉下个火黏蟲，比天頂个星還較多、還較靚，吾等歡喜去咻咻滾，暢都耐毋得。
吾等捉著幾下十隻火黏蟲，飆轉屋家愛同阿姆展寶，無想著阿姆一下斯喊吾等同火黏蟲放撇，阿哥毋肯，𠊎同老弟也毋盼得，想同歸油紙絡个火黏蟲放在間肚，看有影毋使點電火無？阿姆講：「使無得捉火黏蟲，遽遽同火黏蟲放撇啦！若無，若等暗夜睡目斯會拉尿喔！」吾等聽著，驚拉尿分人笑，斯遽遽走去禾埕同火黏蟲放撇，看核一隻一隻火黏蟲𥍉啊𥍉對油紙絡肚慢慢飛出來，飛對暗暗个圍牆背去。第二日打早，吾等三個做下無拉尿，對該擺起勢，吾等也毋識過去捉火黏蟲來搞咧。
這下回想起來，實在愛阿腦阿姆个智慧，若無騙吾等講捉火黏蟲會拉尿，該當時毋知會分吾這兜損撇幾多火黏蟲哩！