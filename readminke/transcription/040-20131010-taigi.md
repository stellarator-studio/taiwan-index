---
issue: 40
title: 新族群
author: 陳憲國
date: 2013-10-10T00:00:00.000+08:00
topic: 新知
difficulty: 2
wikidata: Q98095377
wikidata_link: https://www.wikidata.org/wiki/Q98095377
---
佇遮欲講的族，毋是咧講人種，和皮膚的色緻佮血緣攏無牽連，顛倒是佮人的慣勢有關係。
佇我的記持內底，上早出現的就是「單（獨）身貴族」，我想查埔、查某的攏算在內。𪜶應該是想欲家己一个享受自由自在的人生，才無想欲嫁娶的款。既然講是貴族，當然大部份人著愛是尻川鬥柄的好額人。
早一站仔，閣有咧時行DINK族，這是對英語的”Double Income No Kids.”這句話來的，就是講一家兩人領雙薪，無愛生囝、抑是育飼囡仔的人，當然生活上比較較享受，有袂少人綴咧時行，咱臺灣少子化，毋知和這有關係無？
另外閣有一款「草莓(tsháu-m̂)族」，這陣人一般攏是青少年，因為咱臺灣少子化的關係，逐口灶的囡仔，逐个都攏是糖霜丸，毋甘予伊艱苦著，所以囡仔就佮「草莓」差不多，較袂堪得有壓力。
紲落來嘛有一款號做「米蟲」族，華語講做『靠爸族』，咱取諧音叫做「哭爸(khàu-pē)」族，嘛有人講是『啃老族』、NEET族（英語的全名是『Not in Employment, Education or Training』，也就是升學、就業、進修佮受訓攏無愛的人），大部份就是欲食毋討趁、無法度抑是無想欲靠家己生活的族群。
上新的一族就是「向(ànn)頭族」，華語講做『低頭族』。便若踮佇車內、路裡、便利商店、餐廳……𪜶攏是不時頭向向(ànn-ànn)，一手提一支3C的產品，另外一手踮面頂攄咧攄咧。這个族群的人愈來愈濟，對小學生起到中年人、半老老(puànn-ló-lāu)的攏有。根據專家的研究，這个新族群的人，目睭會較緊老化，嘛比一般人加誠𠢕發性地。
以上遮的新族群有的漸漸會退時行，嘛不時有新族群咧出現，有一工，新族群無定著是濟甲會講袂盡喔。