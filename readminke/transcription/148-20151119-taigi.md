---
issue: 148
title: 衫仔弓
author: 王秀容
date: 2015-11-19T00:00:00.000+08:00
topic: 懷想
difficulty: 1
wikidata: Q98095508
wikidata_link: https://www.wikidata.org/wiki/Q98095508
author_wikidata_link: https://www.wikidata.org/wiki/Q98096261
author_wikidata: Q98096261
---
去全聯福利中心買兩包衫仔弓，買了煞想起阮阿母。毋是想著佮阿母踅街款雜貨，嘛毋是想著阿母晾衫的形影，是去想著阿母做勢欲摃囡仔，拍囝拍無影。
較早的人相信「細漢若無熨，大漢熨袂屈」、「三歲雕皮，五歲刻骨」。教囡仔若毋是竹筍炒肉絲，就是揲揲咧閣罰脆。摃囡仔的家私，是看身軀邊有啥物，親像門口埕的秀梳仔，專工買的籐條、木屐、淺拖仔、掃帚柄……看有、想有的，攏會準得。這馬想著其實誠恐怖，拍了傷過頭，就有可能變做犯法的代誌。
阮阿母上捷提的是衫仔弓，逐擺攏是攑懸懸，喙裡嚇講：「欲摃落去矣喔！」若聽著這句話，阮就隨知影袂當閣假痟矣，走敢若飛咧。因為這句話聽著較成咧通知阮緊旋。阮嘛知影阿母攏嘛罵囝罵無影，看阮猴群一下散，知死會驚就有夠矣，無需要剝皮袋粗糠。阿母若像欲提來摃囡仔的衫仔弓，根本都無咧用。
厝邊定定提阮兜佮阮隔壁「羅氏皮鞋」的囡仔相比。阮兜的囡仔免拍就會讀冊、守規矩，𪜶兜是照三頓推；阮兜是囡仔咧笑、咧耍、咧捙龜弄甕，𪜶兜是囡仔吼甲哀爸叫母若咧刣豬。「捷罵毋驚，捷拍袂疼」，羅氏皮鞋的頭家娘半滾耍笑、半牽拖、半怨嘆講：「祖先仔姓無拄好，羅氏，真正是囉死」。
若照這馬的標準，羅氏皮鞋𪜶兜彼款摃法，早就予人告矣，難逃天羅地網穩死的！連阮隔一堵壁，聽著都毋甘，閣心驚驚，毋知欲按怎。所以誠感謝阿母共阮惜命命，手攑衫仔弓只是欲共阮嚇。因為我了解阿母「拍囝拍無影」，讀冊當然嘛閣愈拍拚，嘛已經袂記得阿母佇當時就無閣攑衫仔弓，假欲摃囡仔矣。
我一世人毋捌予阿母摃過，這對我一生的影響足大，我嘛毋捌摃阮查某囝，因為「捷罵毋聽，捷拍袂疼」。毋管教囝抑是教學生，我甘願付出雙倍的時間講道理予𪜶理解，加講別人好的表現予𪜶罔聽、罔看，若無就是想撇步去改變𪜶的想法。
阿母的衫仔弓，攑懸懸若像一葩燈火，予我用光明、用愛過人生。