---
issue: 205
title: 騎鐵馬二三事
author: 劉玉蕉
language: 大埔
date: 2016-12-29T00:00:00.000+08:00
topic: 抒懷
difficulty: 2
wikidata: Q98096065
wikidata_link: https://www.wikidata.org/wiki/Q98096065
author_wikidata_link: https://www.wikidata.org/wiki/Q98096359
author_wikidata: Q98096359
---
選項一個接一個，選擇(cedˋ)斯擺在面頭前，任你選，在你擇，多樣个選選擇(togˋ)擇，係生趣个。一個細細个決定會影響著續落來个人生，一環落(lab^)一環，各人面對个選項無相同，做出个選擇也會無共款。選擇過後，該分人想望个結果，斯像變奇術該下，揜在烏布下个祕密共樣，係𫣆人胚想毋著个，乜因為分人揣毋著，人生正會精彩，正會恁餳人。
用騎鐵馬這項運動來比論，對天時个選項起勢，選擇斯續核來咧，比將講打早抑係打暗？行哪條路？踏遽遽畀拚汗，或者定定賞光景？騎幾久？騎到哪回頭？這兜係浮在盡上層个基本選擇題，等到腳一踏，種種跈核來个選項斯罅分你無閒咧！
今晡日吾个第一、二個選擇係，臨暗時節、順核溝脣个細路騎。第三個選擇係，𠊎愛寬寬踏，順帶遶光景。看哪！田頭个溝水雖然毋係已清淨，毋過水草還係生都榮榮榮，兩隻白鶴在水竇尋食，吾鐵馬一騎偎，佢大翼拔啊拔，斯飛遠遠去咧！一上一落，寬寬拔翼，帶來悠閒个莊下景緻，波嫲濟借个水竇，難得个係還看得著魚陣，堅韌个生命，實在分人感動。這時節禾正割撇，阿啾箭、瓦雀、毋知名个紅觜鳥……，在田肚、電線上背、田脣，飛來飛去、飛上飛落。遠遠該粒大火球，無燒度咧，吊在禾田个該頭，靚都分人想扐轉去囥。騎上自行車道，兩片个大樹像遮，臨暗時節無作用咧，還係無推懶撐都高高高、大大大。
同人結善緣係第四個選擇。尞日人無多，行路運動个、牽狗、扐狗个、坐輪椅个、瘸手跛腳行路復健个……𠊎使得選擇毋插人，頭磬磬做𠊎緊踏，毋過𠊎笑面同每一個人頷頭，賺著个乜係逐個人个開陽笑面，還過自家踏鐵馬个好心情。續核第五個選擇係心色个──騎到無人个所在，𠊎會挑戰自家个技術。路脣、路中央个白線十公分闊忒等，車輪愛準準行在白線項，無恁該！心肝肚若有輸贏个心態，羊頭抓緪緪歸身硬鉸，斯會越致斜走；若係歸身來放冗，目珠相核面前个白線，心肝肚單淨伸著一條線，恁泥斯包你一屑都毋會偏撇。對待人生个態度，道理敢毋係相同？這乜係𫣆个選擇。
加兩日，105年个所有斯伸著回憶咧，人生還有已多个選擇，等待你去圓滿，過去毋管係好个、壞个，放畀去，好好把握過後个逐個選擇，相信若个人生乜會緊來緊精彩！