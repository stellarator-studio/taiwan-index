---
issue: 104
title: 豬接杓
author: 彭瑞珠
language: 四縣
date: 2015-01-08T00:00:00.000+08:00
topic: 懷想
difficulty: 2
wikidata: Q98095931
wikidata_link: https://www.wikidata.org/wiki/Q98095931
author_wikidata_link: https://www.wikidata.org/wiki/Q98096341
author_wikidata: Q98096341
---
「大人講話，細人仔毋好豬接杓樣仔！」豬接杓，講人多嘴、搶話、得人惱，當生活个形容詞。毋過愐得出這種畫面个人緊來緊少了，因為現下个人「識食過豬肉，無麼个機會看過豬仔行路」。
「國家」、「人家」个「家」，這隻漢字肚有一條大豬。頭擺个人，家家戶戶也多少有畜兜仔豬仔。豬仔做得賣錢係財產，做好事、做鬧熱个時節會用著係需要品，豬屎還係日常種菜个肥料。𠊎無吾屋後背个阿琴仔恁衰過，五歲起勢就愛負責剁豬菜、煠豬菜、餵豬仔，該𠊎知人麼个？
𠊎知「蕒仔摎杓菜，你摎豬嫲睡」，逐個細人仔都曉得个童唸。𠊎知「屙屎毋出怨豬嫲」，係因為豬欄摎屎缸離較近，豬嫲賺衰。𠊎識看過「豬食汁㕸㕸滾」，故所知「豬食汁樣仔」做得形容人當會講話。𠊎乜知「山豬第一擺食糠──毋知香臭」，係因爭自家絡食个山豬無像人家畜个豬仔，食糠、食汁、食豆餅、食歐羅肥。𠊎還識看過阿婆餵豬仔！
阿婆先摎一大抓洗淨个豬菜耐心个剁到平長平長放入大鑊，鑊肚還有幾條仔削無麼个肉个細蕃薯仔。水一滾，蕃薯葉个清香摎細蕃薯仔个甜香衝(cung)到歸灶下仔，還香哦！豬胚仔一定乜係鼻著香味，呵呵滾，怕係講「還想食」个意思。豬欄較臭臊，阿婆喊𠊎毋好跈入去，𠊎在門背看阿婆餵豬仔，阿婆个杓嫲吂揬著豬篼，豬嘴就鬥鬥揫來，還徑杈人哦，害阿婆餵豬仔个頭路，做就毋得好勢！
故所，𫣆俚還細个時節係分人嫌「豬接杓係毋係」，隨就面紅了。這下，換𫣆俚變做大人，係細人仔搶話，𠊎總會耐心个先聽佢兜發表一下，因為佢个多話係分𫣆个議題「引起動機」个，正會有想愛參加討論个興趣摎精神。借這種機會過摎佢兜分享「豬接杓」个意思，因為有兜人分人一締碓會接毋著自家个話，害厥意思表達毋完全，佢可能會發譴哦，該就費氣了。
故所啊，𫣆愛培養自家个定力摎頭腦，在別人發表高論个時節摎自家个話先囥在腦殼肚，等人家講忒正換𫣆俚條理分明个表述。恁樣，係對別人个尊重、禮貌，乜可能摎大家共下敨等个空氣變到較和諧、清爽哦！