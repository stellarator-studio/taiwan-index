---
issue: 108
title: 榕樹
author: 張美容
language: 海陸
date: 2015-02-05T00:00:00.000+08:00
topic: 懷想
difficulty: 2
wikidata: Q98095937
wikidata_link: https://www.wikidata.org/wiki/Q98095937
---
學校有一列教室，頭前種一排榕樹，雖然無幾大叢，毋過，熱天時做得抵涼、冷天時做得抵風，三不二時還會傳來學生仔搞尞个笑聲，盡受師生歡迎。𠊎逐擺企在操場脣，看等該一大片(pienˇ)浸青，心情就鬆爽起來，年年指望做得分配到該列教室，享受臥頭窗門外有藍天綠樹、低頭教室肚有朗朗書聲个教書生活。
有一擺放隻長假轉來，看著該排榕樹，目汁強強會流出來，就為著落葉摎樹子難掃，榕樹分人鐓到像光頭樣。伸著幾枝樹椏指向天空，就像一雙雙手摎上天控訴樣，無奈又淒慘。毋單淨𠊎試著痛心，學校也接著盡多抗議个電話，怪怨學校做法毋著。尤其係一群校友，有兜講榕樹係佢頭擺種个，像自家个細人仔樣；有兜講榕樹下係佢頭擺遊戲个場所，有佢歡樂个回憶，這下，幾刀斬落去，斬斷佢兜對母校个思戀。無想著幾頭榕樹，帶分人恁深刻个感受。
原來，榕樹留下盡多人个童年，𠊎乜共樣。榕樹係𠊎最先認識个樹仔，從細就在佢身邊捩上捩下，在佢砸砸个膴身脣搞囥人尋、在佢像遮仔樣个樹下搞份家啦、還當好在佢像鬍鬚樣个細根項鑽上鑽下，緊搞緊笑。細倈仔就在樹下彈圓子、打劈子，搞到頭烏面暗。大人坐在交椅頂，一頭搖旗扇，一頭啄目睡。這種場景，到這下還真真浮現在𠊎个眼前。
到較大兜，就換在伯公下出出入入，伯公下孤孤栖栖企在崁頂，後背係一大片青里里个農田，脣頭就係一叢鋪天蓋地个大榕樹，位置偏僻，恬靜又涼爽。幾個好朋友湊等就在樹下講心事、看小說、唱歌仔，風在樹尾颼颼滾吹，圳水在崁下啁啁滾流，𠊎兜呢呢噥噥个聲音，跈等風聲、水聲流轉，幾好个年少歲月啊！
幾下十年過去咧，𠊎人生中重要个大榕樹，因為增建教室、拓寬馬路、新起大屋，大體無在咧，伸著伯公下个榕樹本本企在該，毋過跈等時代，早就少忒頭擺个僻靜。倒轉來看看自家，乜早就少忒當年个童心摎閒心。