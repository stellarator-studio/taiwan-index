---
issue: 55
title: 伯公下
author: 邱一帆
language: 四縣
date: 2014-01-23T00:00:00.000+08:00
topic: 懷想
difficulty: 2
wikidata: Q98095867
wikidata_link: https://www.wikidata.org/wiki/Q98095867
author_wikidata_link: https://www.wikidata.org/wiki/Q98096293
author_wikidata: Q98096293
---
記得正上小學時節，在伯公下搞到斷烏無半夜，無想著莊項伯公祠个大門嗄分人鎖起來，共伴个一隻一隻像猴仔樣攀過圍牆出去，單單伸𠊎一儕在伯公下、大門肚。心煩腦急之下，乜想蹶上門鎖、攀過大門轉屋家去，一無注意，大門頂高像箭樣个細鐵精，好死毋死就揰爛衫褲刺入吾个左手脥下，阿姆哀衰過正得，黏邊血流血著，痛到耐毋得！好得大人看著遽遽同𠊎扐下來，送去分先生止血、消毒、包藥仔。記得該日暗晡當恬靜，無分大人罵，乜無食著大人專門為做毋著事个細人仔準備个「竹筱粄」。這下，每擺看著左手脥下个一點疤，就想起小南埔伯公下个故事。
還記得伯公下圍牆脣頭，有一頭牛眼樹，到吔避暑就會結出一波一波个牛眼，探入伯公下這片來。該係在伯公下搞尞个細人仔最好个零嗒，較高个人伸手就摘得著，較矮个人就愛練會爬牆蹶樹伶俐个功夫，無成，正經會搶毋著來食！食伸个牛眼核，毋會打爽，搞伴仔會拿來做kingˊkangˋ搞，講也奇怪，仰會搞到有意有思！伯公个後背有一頭香花，佢个名仔聽講安到──夜來香，到吔開花个時節，斷烏開始就會散放醹醹个香氣。伯公下貪搞个細人仔，總會帶等香味轉屋家，該時節，歸莊个人當像就鼻得著該夜來香味。
伯公下，係𠊎做細人仔時節搞尞个地方。逐日放學，小南埔莊項个細人仔打紙牌仔、射樹奶仔、搞kingˊ kangˋ，大體仔就會行到伯公下。麼人較會搞、麼人較戇當、麼人較奸宰？在搞个過程全全展現出來，搞伴仔目金金，伯公乜看現現。𠊎輒常愐想，假使童年係一齣相賽輸贏个戲，莊項个伯公下，就係最打眼个舞臺。舞臺項無刀光劍影，但係有紙牌仔、樹奶仔、kingˊkangˋ還有搞伴仔；舞臺項無血流血著个場面，但係有緊張、刺激个心情；舞臺項無尖酸刻薄个評審，但係有笑微微仔个伯公，永久，深刻在童年个畫面裡肚。
伯公下係𠊎童年重要个舞臺，所有在舞臺項演出過个人，𠊎還記得：共綱个搞伴仔，隔壁武頓个阿戊伯公當虔誠奉祀清瘦个伯公，慈祥个阿戊伯婆晒鹹菜个身影，輒常食酒醉講心事个阿富伯……，全全還留在吾个印象裡肚。年紀緊來緊大，愐著伯公下，就愐起童年時節；愐起莊項，愐起自家个莊項人。這下，小南埔莊項个伯公下已經無圍牆、無大門，乜無細人仔在該停跎搞尞。毋過，還做得看著莊項人帶等自家个子女，過年過節在該敬伯公。