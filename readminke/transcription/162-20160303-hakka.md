---
issue: 162
title: 文林閣
author: 林伯殷
language: 饒平
date: 2016-03-03T00:00:00.000+08:00
topic: 抒懷
difficulty: 1
wikidata: Q98096006
wikidata_link: https://www.wikidata.org/wiki/Q98096006
author_wikidata_link: https://www.wikidata.org/wiki/Q98096277
author_wikidata: Q98096277
---
記得𠊎差毋多愛考高中之前，阿姆有交代𠊎除忒愛煞猛讀書之外，自家定著還愛尋時間去芎林文林閣拜文昌爺。因為爺哀上班無閒好摎𠊎去，𠊎就尋一日騎等自行車去街路湊國中同學，兩儕提等金香共下去拜。該量時就係照等爺哀講个話來做定定，毋會想恁多，等到自家做人爺哀，渡等細子去拜文昌爺个時節，正了解麼个安到「盡人事，知天命」。原來阿姆喊𠊎煞猛讀書就係先盡人事、讀好自家愛讀个書，伸著个正係命，正愛䀴自家有福氣無？拜文昌爺就係祈求自家堵著困難个時節毋會礱礱舂舂，做得順利考著高分，通過門關。
䀴著恁多人來拜文昌爺，就知讀書摎通過考試係人生个大事情。逐年，會到高中、大學入學考試个時節，有兜學校盡工夫，校長、主任摎先生會帶等全部參加考試學生仔个淮考證，加上包仔、粽仔來拜文昌爺，拜好轉去再過發分學生仔，希望經過文昌爺个保祐，大家做得「包中」自家想愛讀个學校。有兜在外莊戴个鄉親，到考試之前，乜會䟓䟓渡等細子轉來芎林拜文昌爺，在廟肚，接常會䀴著歸屋下人同下擎等香誠心誠意在該許願，大家總係希望文昌爺做得保祐參加考試个親人有加兜金榜題名个機會。
一行入文林閣肚，就會䀴著兩旁脣个壁面貼滿榜單，廊下乜懸等異多還願个龍燈，感覺當像有盡多前輩在該鼓勵自家樣，分大家較有信心來面對將來个挑戰。文林閣最早係先生講學个位所，背後，撥出廟後个所在來設立芎林國小，分莊頭个細子有地方來好好讀書，又再過創設獎學金來獎勵清寒个學生，從當初設立到今百過年來，文林閣在實際上摎精神上，毋知嘉惠了幾多讀書人。
在臺灣，主祀文昌爺个文昌廟無幾多間，芎林个先民有設立文林閣个眼光，實在係對地方文化摎後代教育个重視，大家來拜文昌廟个時節，除忒求自家个功名之外，乜千萬毋好毋記得先民个苦心！