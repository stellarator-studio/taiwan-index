---
issue: 171
title: 明傳仔
author: 邱文錫
date: 2016-05-05T00:00:00.000+08:00
topic: 懷想
difficulty: 1
wikidata: Q98095539
wikidata_link: https://www.wikidata.org/wiki/Q98095539
author_wikidata_link: https://www.wikidata.org/wiki/undefined
author_wikidata: Q98096294
---
幾年前，我有寫過阿掌伯的故事，伊蹛佇阮厝邊，閣是庄裡上蓋散赤的家庭，生活佮一囝明傳仔的故事。
阿掌伯有兩个後生，一个蹛臺北，另外一个猶綴佇身軀邊，就是明團仔。明傳仔是破相(phuà-siùnn)的人，袂當討趁，阿掌伯為著欲照顧這个無上正(bô-tsiūnn-tsiànn)的囝，一直攏佮伊蹛做伙，老老爸飼老囝。
明傳仔的症頭是雞盲(ke-biang)，就是華語的『夜盲症』，這款人日時看有、暗時看無，算是半青盲啦！所以阮攏佇尻川後叫伊「青盲明傳仔」。
早當時，阿掌伯佇厝裡開一間𥴊仔店，賣糖仔餅仔佮桶酒，桶酒是大酒桶貯米酒，四五十年前，做月內的家庭會車一桶轉去煮麻油酒雞，有錢的酒仙仔會搭一矸轉去啉幾日仔，無錢的酒鬼就來買一杓仔(tshia̍h-á)現啉。明傳仔青盲叮噹(tshenn-mê-tin-tang)，猶原會曉搭酒(tah-tsiú)賣酒，會曉顧店，伊荏荏馬(lám-lám-bé)嘛有一步踢。
伊的生理真䆀，不管時攏嘛是關門閂戶(kuainn-mn̂g-tshuànn-hōo)，阮欲買物，就愛「明傳仔！明傳仔！」叫規晡，伊才寬寬仔對厝內底行來店頭應門，按呢看來，伊算是古早的「無便利商店」，毋過，卻是我上捷交關(siāng-tsia̍p kau-kuan)的𥴊仔店。
後來我出外讀冊食頭路，就幾十年無見面。有一工，我看伊厝門開開，就入去佮伊開講，才知影阿掌伯幾年前過身，伊現時是家己煮、家己炰(ka-kī-tsí ka-kī-pû)，佳哉現此時社會較進步，伊會當領著政府的補助金，社工人員不時會來巡，學生志工嘛會來摒掃(piànn-sàu)厝內，看來猶原生活甲好勢好勢，人講「一枝草，一點露」，明傳仔猶原好尾梢(hó-bué-sau)。
十外年前，明傳仔佇老人院過身，厝嘛賣予別人，阿掌伯佮明傳仔就成做(tsiànn-tsò)我心內的古早人矣！