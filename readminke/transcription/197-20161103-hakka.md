---
issue: 197
title: 還吂敬神
author: 邱一帆
language: 四縣
date: 2016-11-03T00:00:00.000+08:00
topic: 生活
difficulty: 1
wikidata: Q98096053
wikidata_link: https://www.wikidata.org/wiki/Q98096053
author_wikidata_link: https://www.wikidata.org/wiki/Q98096293
author_wikidata: Q98096293
---
「阿魁，做毋得，還吂敬神！」阿姆大聲咄自家个滿子。阿魁遽遽同伸入餅仔禮盒肚个手爪跔起來，面臭臭仔，嘴項緊唸：「𠊎肚飢飢，當想食餅仔，逐擺就講還吂敬神，還吂敬神……」，阿魁譴著，就舂往出，無想聽阿姆噥噥哢哢个話，乜無想愛看著該想食又食毋著个餅仔！今年六十歲个阿魁，愐起「還吂敬神」个頭擺。
五十年前，一般人家普遍就當苦，還做細人仔个阿魁，屋下也共樣恁苦。平常時節，三餐有好食就當好吔，哪有麼个糖仔、零嗒好食！一直愛等到過年過節，轉外家个阿姑、姑丈來，抑係親戚朋友來，正有可能在佢兜準備个等路裡肚，看著餅仔、糖仔禮盒！接著等路，做阿姆个定著會同佢囥起來，做細人仔个係講肚飢、嘴豺，就會屋肚間肚、櫃仔拖箱一哪仔去尋、去揙。
阿魁當然知，阿姆毋係私心將餅仔囥起來自家食，係屋下苦到無錢好買禮盒！年節，難得有人送來等路，食得个東西就留來敬神，等到神敬好正分屋下人食，恁樣，就省著辦一樣牲儀个錢。阿姆盡知，屋下窮苦就愛認份，除忒煞猛做事，還愛省儉理家，正有法度維持一屋下个生活，將來乜正有法度過緊來緊好个生活。
自阿魁結婚過後，因爭公婆煞猛打拚，日仔過到緊來緊好。細人仔一個一個出世，佢兩公婆毋識為著乳粉錢，在該愁勞博激、舂頭磕額，日日分子女過當豐湧个生活。出世在好額家庭个人，係無親身經驗過窮苦个生活，定著無法度感受著生活个艱苦。當然，厥个子女乜毋知五十年前「還吂敬神」个頭擺，單淨，共綱人共下打嘴鼓个時節，正會分人愐起、分人講起！