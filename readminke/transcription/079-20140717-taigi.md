---
issue: 79
title: 往過的辛勞
author: 藍春瑞
date: 2014-07-17T00:00:00.000+08:00
topic: 懷想
difficulty: 3
wikidata: Q98095424
wikidata_link: https://www.wikidata.org/wiki/Q98095424
author_wikidata_link: https://www.wikidata.org/wiki/Q98096370
author_wikidata: Q98096370
---
我讀國民學校四年的時陣，阿爸佇一間製材所的工廠食頭路，講較好聽的是扞(huānn)外場的辛勞，貿收數、招生理的工課，應該是無蓋硬篤才著。毋過，逐暗舞甲跤痠手軟八、九點才轉來，若佮一个無晝無暗的長工來比，阿爸的無年無節，替頭家咧操煩、走傱的氣力，顛倒是有加無減，差濟咧。
著是遮爾無閒咧變(pìnn)別人的工課，家己厝內咧做的小生理，就規氣抨(phiann)予阿母佮兩个阿姊去管顧，賣一寡糞箕、掃梳、炭籠仔、草袋仔、草索、藤釘、黃麻、苧仔絲……遮的山產物件，原本就是足末趁的乞食生理，換有三頓粗飽，就誠佳哉矣，閣較免講是欲賰錢。
隔轉年，二姊仔先嫁入去內坪林的林家，紲落去我讀初一彼冬，大姊閣做人(tsò--lâng)，干焦賰阿母家己一个顧店，彼陣的生理有較好淡薄仔，就倩一个雙溪街仔的庄跤囡仔來做二手，佇店內蹛兼予食。透早愛拍開店窗，掃塗跤、拭桌頂、燃茶；有人客來著愛先相借問，好禮仔捀茶問伊愛啥貨；若有人叫貨，就踏三輪車載去予伊，進貨、出貨攏著出力流汗、扛起扛落，工課粗重閣無蓋快活，漢草䆀就做無路來。彼當陣的生理人，無拜六、禮拜歇睏的套頭，顛倒是五日節、中秋才有歇，過年是到元宵才開市，拄著割稻仔、佈田嘛會使請假，講起來佮古早做長工差無蓋濟。
一月日才趁三、四百箍，看是少少矣，佇彼个時陣若有錢通趁，就有誠濟人相爭欲，這款人號做「辛勞」。阿爸不時講伊12歲去金瓜石、13歲去基隆圓町做「辛勞」，是按怎艱苦趁食的日子予我聽，才知影正經有這款代誌。聽候我退伍轉來，規个社會早都無較早彼款的辛勞矣，逐禮拜歇睏、月給較懸，出入有車咧搬貨，免用著遐濟氣力，比往過(íng-kuè)輕可足濟。