---
issue: 71
title: 大陸過臺灣
author: 李秉璋
language: 詔安
date: 2014-05-22T00:00:00.000+08:00
topic: 文史
difficulty: 2
wikidata: Q98095890
wikidata_link: https://www.wikidata.org/wiki/Q98095890
---
祖先即係散，正想討過來臺灣。兄弟多，土地少，又無頭路好食，生活艱難，只好出外去絡食。當時討去个所在，第一係南洋，擱來正係臺灣。當時个人講：「第一好過番，第二好過臺灣」。意思係頭好个所在係南洋，第二好正來臺灣。仰子會按講？因為「過番伸一半，過臺灣無得䀴」。若係去南洋，真緊即會用寫批拁屋下个序大人講一切平安，毋使擘心操煩。若係過來臺灣，即像飛出去个鳥，毋見去啊，到底係仰子，做一下攏毋知，無消無息？
當時个人寫一首〈渡臺悲歌〉，內容頭句即係「勸君切莫過臺灣，臺灣恰似鬼門關，千個人去無人轉，知生知死都是難」。苦勸𫣆人千萬毋好過來臺灣，臺灣若像鬼門關。來个人攏無人轉去，到底係生抑係死，攏無法度知。毋過為著生活，猶係若像鯽魚一直來。擱加上清朝為防臺灣个消極「渡臺三禁令」，對想討來臺灣个人係一大困難，所以偷載人過來个人蛇集團即有機會。
所以發生真多悲慘个客頭害人命故事。「灌水」、「飼魚」、「放生」、「種芋」這兜悲哀。就算係好運有法度來到位臺灣，毋過瘴癘个空氣，加上原住民个威脅、閩粵械鬥、漳泉械鬥、無共姓、無共職業个分類相拚。加上清朝做官个人「三年官，兩年滿」心態和「班兵」得上級「食空缺」、「啉兵血」這兜，得臺灣變到烏天暗地，班兵無能力作戰。所以百姓不時叛變。在清朝統治臺灣个212年，頭少有105遍民變个抗官事件。毋過臺灣百姓興造反，又「任征不平，任反不成」，單單係增加真多个「萬應公廟」定。
渡臺三禁令，更加造成男女比例差滿足多。像康熙60年諸羅大埔庄，歸莊頭257個人，妹子單單一儕定。所以當時有真多羅漢腳。俗語講「紅柿若出頭，羅漢腳即目屎流」、落尾過來臺灣即係「六死三留一回頭」、「唐山過臺灣，心肝結歸丸」、「唐山過臺灣，血汗粒粒像飯圝」。希望歷史悲劇毋好一回擱一回，大家愛寶惜現時个幸福。