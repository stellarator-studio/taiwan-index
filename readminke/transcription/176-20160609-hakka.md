---
issue: 176
title: 農舍
author: 陳志寧
language: 南四縣
date: 2016-06-09T00:00:00.000+08:00
topic: 抒懷
difficulty: 2
wikidata: Q98096024
wikidata_link: https://www.wikidata.org/wiki/Q98096024
author_wikidata_link: https://www.wikidata.org/wiki/Q98096327
author_wikidata: Q98096327
---
田坵隔壁該坵田賣分一個歇市鎮个人。
初下田坵本本蒔等禾仔，問起來掖肥、射藥仔个人，敢係田坵就係賣分佢，結果又毋係。過核幾下年，該坵田無再蒔禾吔！跈等來个係一拖拉庫、一拖拉庫个泥車入來，講係田主愛將田坵屯高，發大水个時節正毋會浸著水。
一開始看毋識隔壁在該搣麼个古怪，下後正知係田主人愛起一間農舍。下後去田坵做事就看等隔壁定定仔平地起高屋，一坵好好个田坵尾下就正式「種」出一棟「農舍」。等到屋舍造好，屋主乜毋係每日來歇，佢等就淨放尞日會來定定。
講該係一棟農舍，其實就淨外表看起來就比莊肚任何一間屋舍過豪華，莫講啊該農舍四周圍个造景。仰仔看，該農舍都係有口人家在草地仔起个別莊。毋管該係農舍也係別莊，自從隔壁該坵田種出屋舍過後，就無再看著佢等蒔禾、做一般个農作。
幾擺仔有機會堵著隔壁个地主，同佢譫哆，佢講佢盡好大自然、盡好種樹仔。𠊎看佢尞日來个情況，斷真係十分享受个樣仔。但係看佢種个樹仔，清一色都係共一種，該樹種還係現下最時行、價數有過高个樹仔。看等佢整修樹仔个形仔，這下𠊎正知得，人家係來渡假兼投資。
自從隔壁起一間農舍過後，𠊎這面前幾下坵个田坵定定仔一間一間个農舍乜「種」出來吔！到放尞日，這附近鬧熱起來就像係一個渡假个天堂。毋過，放眼四方看去，頭擺係一大片百過零甲个洋田，今這下除核吾這坵田，其他一概就淨伸農舍、牆頭同看尞个樹仔。
幾下擺有人來問，看𠊎个田坵愛賣無？一開始聽著價數好，做得賣著一大筆个錢，使得分自家个物質生活加過享受。但係愐著有這坵田，閒常時做得種兜果子，再畜幾竇雞鴨。下班時節係來田坵仔行行啊！看等雞鴨走上走下，黏時上班做事个辛苦就消蝕核。就係有麼个毋堵好，心情毋好个時節來這餵雞鴨，看等這兜頭牲仔落食，還分人有療癒个功能，這種个暢樂係用錢買都買毋著个。
耕田講係辛苦，毋過還係莫賣好吔！放尞日去田坵做事，聽著隔壁傳來有講有㖸个聲音，心肚愐想，該片有佢等个暢樂；𠊎這跡位乜有自家个歡喜。還係莫賣好吔！耕田、起農舍，各人歡喜就好。