---
issue: 130
title: 屋脣該頭木瓜樹
author: 邱一帆
language: 四縣
date: 2015-07-16T00:00:00.000+08:00
topic: 懷想
difficulty: 2
wikidata: Q98095965
wikidata_link: https://www.wikidata.org/wiki/Q98095965
author_wikidata_link: https://www.wikidata.org/wiki/Q98096293
author_wikidata: Q98096293
---
屋脣一頭木瓜樹，結有四、五十條大大細細个木瓜，實在打眼！路過个人，目珠毋係生到頭那頂，總會看佢一眼，毋著！標準个動作係黏邊停下來，目珠對木瓜樹盡頂高開始，慢慢仔射出欽羨个目光，停留在大粒細粒个木瓜面頂，續等用阿腦个聲哨講「麼人種个木瓜，仰會打到恁結？」輒常就在脣頭，聽著這話，𠊎會開容笑面，目珠看到其他个地方去。
隔壁个伯姆逐日行路對吾屋脣過，有時節看著𠊎，當面會講青木瓜生有恁大隻，喊𠊎好摘下來，燉排骨分𠊎讀國中个妹仔食。聽講，當當發育个細妹仔有需要食！有成時，餔娘就摎半斤排骨、半條木瓜切做一垤一垤，再放兜仔鹽同甘杞，燉做一鑊木瓜排骨湯。吾妹仔逐擺就連食幾下餐，毋單淨無食忒還食到會驚！包尾，還係愛請阿爸阿姆來𢯭手食！聽講，大人食吔乜當好，毋過同發育無相關！
講著食，木瓜乜有異多个料理！青木瓜除忒拿來煮湯，像木瓜排骨湯、木瓜雪耳湯以外，還做得拿來刷做絲或者切做片，淋上醬料攪攪啊，麼个泰式料理、臺式料理就有這品菜！尤其係熱天，冰到冰箱等佢冷正拿出來食，味緒當好，食吔定著會尋尾！當然，黃熟个木瓜，毋使攞麼个醬料，打淨食就食得出特殊个甜，還有特殊个香味喔！這滿，口涎水無流出來就毋著囉！吾屋脣該頭木瓜樹，打个木瓜，等到熟黃个時節，摎佢摘下切來食，有一種市面項木瓜無个香味，無講耗漦，毋信，你摘來食看啊就知哩！
屋脣个木瓜樹，既經種有三年零，隔壁个阿伯講這應該係「時木瓜」。時木瓜，做得生幾下年，緊生緊高，緊生緊打！就像學校先生宿舍个後背該頭，就𠊎看過以來，到今超過五、六年，樹頂高不時吊等木瓜，愛摘佢無恁該，轉黃轉熟後，總係等等知食个膨尾鼠或者歸群个長尾鵲來搶食，樹頂黃黃个木瓜，這一空該一空，無一隻完整，到尾跌落樹頭下分蟻公、䘆公食，乜分脣頭个植物做養分。
屋脣該頭木瓜樹，到這下還做得生到好好，實在無簡單！記得正種个頭年年下仔，樹頂高个木瓜乜打到當結。毋過蟻公滿哪仔爬、金蜂仔滿哪仔叼、木瓜同木瓜葉背生當多白白个菌，毋敢洩藥仔、水沖沖毋絕，木瓜打到不格不格，葉仔燥黃到會死會死，強強會消忒！無想著第二年春天，樹身開始杈椏綻新筍，𠊎就同本旦个杈椏鐓忒，該新筍就生做新樹椏，綻出新葉、開花結子囉！
結結个木瓜樹，脣項有當多人个目珠，眼盯盯仔緊看。
