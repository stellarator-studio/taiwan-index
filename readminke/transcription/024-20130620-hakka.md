---
issue: 24
title: 六月割禾
author: 張美容
language: 海陸
date: 2013-06-20T00:00:00.000+08:00
topic: 懷想
difficulty: 2
wikidata: Q98095826
wikidata_link: https://www.wikidata.org/wiki/Q98095826
author_wikidata_link: https://www.wikidata.org/wiki/Q98096319
author_wikidata: Q98096319
---
六、七月金金个日頭，晒到人頭暈腦疺、懶𧊅𧊅仔，囥在屋下看看電視、睡下當晝，早就變成大家个習慣。這下个人實在好命，就算耕種人，因為機器耕作摎休耕，「六月天公，家神牌會停動。」个日仔少見咧！時代無共樣哩！
頭擺，割禾係農家个大事情，一早，一屋大細就無閒直掣，𠊎屋下耕有甲零田，因為阿爸、阿叔係公務員，對田事無內行，所以全靠房族个叔公𢯭手。愛割禾咧，叔公會請好師傅、尋好禾埕、準備好愛用个工具，全毋使阿爸愁慮。倒轉來無閒个係阿姆、阿妗兩子嫂，除了煮三餐正餐外，還愛㧡兩餐點心。長下擔竿个一頭係綠豆湯、一頭就米粉湯；一頭甜米篩目、一頭就鹹米篩目；一頭仙草、一頭就竹筍糜，點心一定有鹹、有甜、有變化。阿姆兩子嫂，朝煮忒煮點心，點心煮忒煮晝，晝煮忒又煮點心，點心煮忒就愛煮夜，歸日煮無停，最艱苦个還係六月天公在滾水頂高擦米篩目，分滾水呵到汗流脈落。
六月个日頭盡得人畏，最辛苦个還係一身晒到烏刻刻、做到汗珠溚溚跌个割禾師傅，佢兜愛痀等腰骨割禾、愛㧡等重重个穀擔、還愛大力跺機器楻打穀，樣樣事就恁食力、艱苦。阿爸體恤師傅个辛苦，除了三餐加菜外，完工該暗晡還會煮一桌豐豐沛沛个桌席請師傅，有雞肉盤、鴨仔湯；有爌肉、魚仔；有薑絲炒大腸、芹菜炒魷魚等等，還會準備涼涼个涼水、沙士、麥酒，一定愛分師傅食著滿意、啉到歡喜。
在𠊎做細人仔个時節，除了過年過節、做平安戲以外，愛割禾做完工正有恁豐沛好食。到較大兜，阿爸會特別擇放尞日來做完工，分外背讀書、做事个細人仔做得轉來食一餐豐沛。人講：「六月天公手痛，痛到笑；三十暗晡嘴痛，痛到噭。」對𠊎屋下个細人仔來講，六月天公手痛毋痛無關係，嘴係痛，就會有好噭咧！這下想起來，𠊎從細田事就毋使𢯭手做，食顛倒毋識少過，實在好命、實在幸福。