---
issue: 228
title: 糜
author: 徐姿華
language: 大埔
date: 2017-06-15T00:00:00.000+08:00
topic: 抒懷
difficulty: 2
wikidata: Q98096095
wikidata_link: https://www.wikidata.org/wiki/Q98096095
author_wikidata_link: https://www.wikidata.org/wiki/Q98096312
author_wikidata: Q98096312
---
有人講客家人好食飯、毋好食糜，可能係因致頭擺个客家人愛耕田打林，朝脣頭若係食糜，湯湯水水較毋耐飽，當在做事个時節，肚屎枵去手軟腳犁，斯做毋成事，正會有人講客家人毋食糜。
愐著頭擺細漢个時，正經真罕得食著糜，逐日三餐都係食飯。阿姆打早煮朝還愛順續包當晝个飯包，阿爸阿姆做事愛帶飯包、𠊎同阿哥讀書也愛帶飯包，四粒飯包比比放在飯桌項等緊，吾等食飽朝，一儕帶一粒去讀書。阿奶同吾等共下戴，佢身體無已健、輒輒愛食藥，長在吾等去讀書咧，佢正䟘床，阿姆服侍佢食朝、食藥了，正同阿爸共下帶緊飯包去做事。
臨晝邊，戴在共莊頭个阿姑斯會來看阿奶，係阿爸拜託阿姑來屋家煮分阿奶食个，有時下阿姑會煮魚湯、腈肉湯，有時下乜會煮白飯脯糜、蚵乾糜分阿奶食，阿奶惜孫，噹噹會留一屑魚湯、一屑糜分吾等食，𠊎同阿哥放學轉，肚屎也枵咧，有冷冷个糜也當好，划划落嘴，斯當滿足咧！阿哥好食蚵乾糜，阿姑煮蚵乾糜个時，阿奶斯會留較多兜分阿哥食，𠊎驚臭臊，較毋好食蚵乾糜，試著白飯脯糜較好食，阿奶還笑𠊎歪嘴雞、毋識貨，這下愐著，真感謝阿奶恁惜吾等，讓嘴分當在大个吾等，分吾等有恁燒暖个點心時間。
吾等出社會了後，在屋家共下食飯个時間較少咧，阿爸、阿姆也較多歲咧，阿姆開始簡單煮食。阿爸牙齒同胃腸都無已好，阿姆斯會同菜煮較綿、較酪兜，一半下也會煮糜食。阿姆煮糜當功夫，太火滾過、過用細火慢慢炆，炆去綿綿渴渴，煮好个糜金金金，當餳人食。阿姆煮糜當會變巧，除了煮淨糜、白飯脯糜以外，菜園个長豆好摘咧，佢斯炆豆糜，菜園个瓠出咧，佢斯同瓠剉籤炆瓠糜。麻竹筍剉籤來炆糜一等慶，又甜又好食。佢也會煮菜脯糜，菜脯剁幼幼，炆出來个糜當香、味瑞當好。見擺轉屋家，食著阿姆炆个糜，唉哉！正經好食都硬硬會同舌嫲吞落去喔！
頭擺細漢个時，想食糜都毋得著，這下，隨時愛食街路都買得著，毋過，街路賣个糜大勢係鮮鮮个飯湯，毋係用米煮出來个糜。街路買轉來个糜，仰脣也騙毋過自家个舌嫲、自家个胃腸，想愛尋轉回憶肚个阿姆味瑞，單淨在夢中。