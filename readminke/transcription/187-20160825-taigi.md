---
issue: 187
title: 食食
author: 陳憲國
date: 2016-08-25T00:00:00.000+08:00
topic: 生活
difficulty: 1
wikidata: Q98095559
wikidata_link: https://www.wikidata.org/wiki/Q98095559
author_wikidata_link: https://www.wikidata.org/wiki/Q98096340
author_wikidata: Q98096340
---
定定聽著人講：「食飯皇帝大。」有人可能會共解說講咧食飯是若皇帝遐大，毋過我想應該嘛是咧講食飯是偌仔爾重要的代誌！
少年時代咧食頭路的時陣，佮某一間公營的農產公司有合作的關係，有生產菜蔬佮果子。會記得有一位主管共我講過一寡話，到這陣我猶記牢牢。伊講：「當著時的菜蔬佮果子，食著比較較安全。彼當陣的生產成本嘛上蓋低，所以價數比較較俗。」伊的結論就是：無論啥物時陣，買著時閣較俗的菜蔬佮果子就著啦！食物的安全當然對咱人身體的健康有相當的關係。
2003年初，出名的神經外科醫師許達夫先生，因為長期勞苦的醫療工作、無健康的食食佮無啥好的日常生活習慣，煞去致著大腸癌。伊本人是神經外科的西醫，煞拒絕台大病院外科手術佮紲落來的化療醫治，家己利用自然療法佮幌手的運動，改變家已的食食佮生活習慣，治好家己嚴重的病症。恢復健康以後，伊那做醫生替人治病，那咧推廣自然的醫療法。
20外年前，有一位桃園出身的科技界少年頭家羅文輝先生，佇臺北咧拚事業，算是誠成功，年收入有七、八百萬。毋過當當伊聽著家己的老爸，因為少年時代四界去做散工，定定咧替人浡農藥，久來煞致著重病，肝硬化已經真嚴重，若照醫生的診斷，閣活大概無偌久矣。伊看毋是勢，隨共事業放掉，轉去故鄉學習經營有機農場，想欲來改善老爸的食食。伊的這片孝心佮拍拚，予老爸的身體沓沓仔恢復健康。後來，閣加活十五年。嘛予伊家己這陣有真健康的身體、有機農產品的事業佮滿面的笑容。
捌聽過醫界的專家按呢講過，有關咱人的健康，食食方面大概佔25％，日常的生活習慣嘛佔25％，另外佇心理佮精神方面大約佔50％。食食雖罔干焦佔25％，毋過這方面若去失誤著，就會全部去了了矣。
咱臺灣食食的安全已經引起全民的重視，自大統、頂新佮味全等公司的食用油攏齊出問題，引起真濟消費者的驚惶。對咱人日常生活上蓋重要的食食的安全問題，政府當局應該著愛緊提出有效的管理辦法，若無毋但會引起人民的不安，嘛會影響咱臺灣經濟的發展。
