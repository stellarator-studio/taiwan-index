---
issue: 246
title: 先顧腹肚，才顧佛祖
author: 陳憲國
date: 2017-10-19T00:00:00.000+08:00
topic: 生活
difficulty: 1
wikidata: Q98095651
wikidata_link: https://www.wikidata.org/wiki/Q98095651
author_wikidata: Q98096340
author_wikidata_link: https://www.wikidata.org/wiki/Q98096340
---
咱臺語有一句不止仔有名的俗語，講「先顧腹肚，才顧佛祖。」意思是講先顧腹肚食會飽上要緊，才閣來顧慮精神方面的代誌。
用西方出名的管理心理學家『馬斯洛』博士（『Dr. A. H. Maslow』，1908-1970）主張的，人類的需要有五个層次這套理論來說明，可能就會閣較好理解：
（1）生理上的需要：這是人類維持自身生存抑是家庭上基本的要求，內底包含食、穿、蹛佮用等等各方面的需求，毋是干焦顧腹肚食會飽遐爾簡單。
（2）安全上的需要：這是人類要求保障自身安全、排除失去事業佮財產的威脅，也就是一種感受著安全的需求。包含個人、家庭佮整個社會的安全機制。
（3）社會歸屬的需要：這个層次包含友情佮親情兩个方面的需求，也就是一種歸屬佇某一个團體抑是家族的感情，而且互相關心佮照顧。這是屬佇心理上的需求，和個人的特性、經歷、教育、宗教信仰攏有關係。
（4）受尊重的需要：這是咧講屬佇要求個人的能力和成就，得著社會的承認佮尊重的需求，也就是一个人希望家己有實力佮才調會當獨立自主，閣進一步希望有地位佮威嚴，受著別人的尊重、信任佮評價。『馬斯洛』博士認為，尊重的需求得著滿足，會予家己充滿信心，對社會充滿熱情，體驗著人的價值。
（5）自我實現的需要：這是上懸層次的需求，是咧講實現個人的理想佮願望，會予家己得著上大的快樂。
當然，面頂所講的五个層次的需要，每一个人攏會無仝，嘛會因為時代、地區佮環境的改變產生變化。『馬斯洛』佮其他的行為科學家嘛攏認為，一个國家多數人需要的層次，和這个國家的經濟發展水準、科技發展水準、文化和人民受教育的程度是有直接相關的。佇較無發達的國家，生理需要和安全需要占較大面；若是佇較發達的國家，就拄拄仔顛倒反。
若講著「才顧佛祖」這句話，原本是干焦為著鬥句爾爾，和個人宗教信仰應該是無直接的關係，按呢對無佛祖信仰的原住民佮其他信仰的族群毋才講會通。閣因為人是社群的動物，社會的安全佮發展，攏會影響著每一个個人佮家庭，所以逐个人攏袂當干焦顧家己的需求佮自身的享受，嘛著關懷規个社會的安全佮發展。顧佛祖就是提醒人追求家己基本需求以外的社會責任，按呢才是正範的。