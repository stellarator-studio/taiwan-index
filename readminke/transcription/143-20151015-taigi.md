---
issue: 143
title: 四百萬用了
author: 王秀容
date: 2015-10-15T00:00:00.000+08:00
topic: 懷想
difficulty: 1
wikidata: Q98095502
wikidata_link: https://www.wikidata.org/wiki/Q98095502
author_wikidata_link: https://www.wikidata.org/wiki/Q98096261
author_wikidata: Q98096261
---
我下班轉來欲到厝的時，誠愛去路邊的菜擔，共阿桑買伊家己種無毒(thāu)藥仔的菜。買久就佮阿桑熟矣，伊定定會請我食伊種欲家己食的果子。我嘛便看家己有紮啥好料的，就提請伊。伊的年歲拄佮阮阿母仝款，人嘛單純、好性地，彼款若娘親的感覺，帶淡薄仔鄉愁。
伊疼我若疼家己的查某囝，逐擺攏算我較俗，抑是秤頭秤較起予我，閣講家己頇顢算數，叫我鬥算。我攏嘛用手機仔算了，才共尾數掠予齊，若是168箍就算170箍，予伊較方便找錢。拄著需要用頭殼算幾偌項，嘛仝款尾數添予齊，比如講66箍就算70予伊，按呢較簡單算。有當時仔，72箍伊嘛會算齊頭，收我70，閣看有幾項加加做伙。菜若秤好，錢付煞，伊閣會那開講，那擘果子予我食。伊有人陪伴鬥陣開講，我嘛享受果子芳。阮講天講地，講鱟桸、講飯篱，慢慢仔食，沓沓仔牽。對母親的聯想煞變做朋友的交陪。
這時，拄好有一个看護，捒一位坐佇輪椅的阿婆經過。等𪜶行有一塊仔，阿桑講：「可憐喔！栽培四个囡仔，結果看護來顧七冬，毋捌聽任何一个敲電話轉來過。阿婆家己嘛了解，帶身命，無法度四界行，後生無來，這嘛是伊的命。」我講：「囡仔干焦付數，無來踏跤到，誠不孝。」阿桑閣講：「伊是家己納看護的錢，佳哉有賰一點仔。伊嘛講若賰的四百萬開了，就欲去死矣……。」
阿桑紲落去講：「伊少年足𠢕趁錢，儉幾若千萬，毋過人足硞，錢攏扲牢牢。後生拄出社會，猶袂領著薪水，欲共伊借錢買牛奶粉，伊嘛毋借。後來買厝閣較免講，嘛無借𪜶半仙，這馬毋才無人欲佮伊蹛。」
雖罔不孝是囡仔毋著，毋過斟酌想起來，因為阿婆重金錢，無教囡仔感恩，尾仔就「翁親某親，老婆仔拋捙輪」。原本無熟似的人，都會有感情，哪會對厝裡的人心遐雄？
有一擺，看護咧倒糞埽的時，共阿桑講，伊捌敲電話去問阿婆𪜶囝：「若阿婆有三長兩短欲按怎？」應話的人講：「辦辦咧，才共賰的錢和死亡證明寄予我就好。」阿婆若知影最後這段話，敢會想講「毋免等四百萬用了……。」
想著我咧共阿桑買菜的時，我加算一箍予伊、伊減提我兩箍的快樂，這是四百萬、一千萬都買袂著的。
