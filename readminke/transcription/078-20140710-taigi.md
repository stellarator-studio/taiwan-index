---
issue: 78
title: 動物園的臺灣動物
author: 邱文錫
date: 2014-07-10T00:00:00.000+08:00
topic: 新知
difficulty: 2
wikidata: Q98095423
wikidata_link: https://www.wikidata.org/wiki/Q98095423
author_wikidata_link: https://www.wikidata.org/wiki/Q98096294
author_wikidata: Q98096294
---
自早以來，就有人講，動物園內底，上蓋濟的動物就是人，我幾工前遊木柵(Ba̍k-sa)動物園，小可共斟酌(tsim-tsiok)一下，有影啦，大部份是爸母𤆬囝，小部份是愛人仔。我閣共較斟酌一下，講華語的有八、九成，講臺灣話的是強欲絕種的動物，我是其中之一，非常珍貴。這馬，我就用珍貴的臺灣話講木柵動物園的臺灣動物。
佇臺灣動物區，有臺灣山豬、臺灣猴，閣有歐亞狗獺仔(káu-thuah-á)，伊無掛臺灣的名，毋過嘛是臺灣的狗獺仔，因為臺灣嘛屬佇歐亞地區啊，佇民謠「桃花過渡」裡，有一段按呢唱：「四月是梅天，無好狗拖仔守(tsiú)港邊。」這个「狗拖仔」就是「狗獺仔」，因為撐渡伯仔(thenn-tōo-peh--á)規工守佇港邊，佮狗獺仔仝款。伊猶有油獺、水獺的臺灣名。
閣來是臺灣烏熊，伊上好認的記認(kì-jīn)就是伸(sian)起來的時，胸坎有一撮「人」字形的白毛，咱干焦叫伊「熊」，無人叫伊「人熊」，「人熊」是另外的動物，是非洲的『狒狒』，這實在真奇怪，伊是非洲的一種猴，無成(sîng)人，嘛無成熊，按怎會共號這款名？
閣來是關佇細間籠仔的『黃鼠狼』、『鼬獾』、『果子狸』，遮的華語名的動物，佇臺灣山區嘛真普遍，咱蹛佇平陽(pênn-iûnn)的臺灣人，煞「山猴毋捌海鱟」，毋捌伊的臺灣名。『黃鼠狼』的臺灣名有竹管狸(tik-kóng-bâ)、羌仔虎(kiunn-á-hóo)、赤鼠、銀鼠、黃狸、黃葉狸，咱有一个詞「紅蛇赤鼠」，佮華語的『城狐社鼠』仝款意思。
『鼬獾』佇頂一站仔真出名，因為伊染著痟狗病，非常危險，農委會估計，臺灣有十萬隻，可惜我干焦知影伊的兩个名，就是濆田豬(bùn-tshân-ti)佮臭腥狸仔(tshàu-tshènn-bâ-á)，咱看名就知伊是顧人怨(kòo-lâng-uàn)的生張(senn-tiunn)。
幾年前，『果子狸』染著SARS病毒，嘛做一下大出名，其實，伊早就出名，出真濟臺灣名，就是果子狸、烏跤香、白面狸、白鼻心、白鼻香、白鼻狸等。
動物園的臺灣動物猶真濟，毋過我文章的篇幅(phian-hok)到限矣，只好等下回分解。