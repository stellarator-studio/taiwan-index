---
issue: 126
title: 飯丸
author: 王秀容
date: 2015-06-18T00:00:00.000+08:00
topic: 懷想
difficulty: 1
wikidata: Q98095481
wikidata_link: https://www.wikidata.org/wiki/Q98095481
author_wikidata_link: https://www.wikidata.org/wiki/Q98096261
author_wikidata: Q98096261
---
飯丸圓圓的物件，細粒、無包餡，叫做「丸」(uân)。有分做食的，像魚丸、貢丸、虱目魚丸、綠豆丸、紅豆丸；用的，像臭丸、塗丸。提來做比喻，疼佇心肝底的像糖霜丸；予人有信心的講是定心丸。較大粒有包餡的叫做「圓」(uân)，像肉圓佮肉丸仔就無仝款。
我愛食飯丸，雖然大細粒寸尺無仝，好食的滋味攏相𫝛(sio-siāng)。細漢較散，無四秀仔錢買糖仔餅仔，兩頓中央(ng)，若大腸告小腸，枵甲擋袂牢，我有一步止枵的方法，就是共手抹鹽，對電鍋挖寡飯囥佇手心，捏(tēnn)予圓圓，有當時仔會較工夫，共挲予細細丸，排蹛𥐵仔(phiat-á)底，一丸一丸，照順序用手拈(liam)咧食，這就是我獨門(to̍k-bûn)的秘方。當枵的時，簡單的飯丸有幸福的滋味。
差不多讀高中的時，豆奶擔就開始賣包料的飯丸矣。頭家鋪一个有包布的塑膠橐仔，頂懸先鋪一層薄薄仔的秫米飯，掖(iā)淡薄仔魚酥、菜脯，閣𩛩(kauh)半節酥酥的油炸粿，捏(lia̍p)做草橄欖形(tshó-kan-ná-hîng)。頭家跤手扭掠，做一粒免半分鐘，我定定買一丸紮去學校，若食無了，毋免沐手，用橐仔共賰的半粒捏做圓形，腹肚枵欲食就有。到上尾一喙嘛攏捏甲圓圓圓，才甘窒入去。飯丸愈食愈細粒，毋過自頭到尾攏圓圓，幸福的滋味加添誠濟趣味。
有一擺，阮大姊對(uì)臺南來臺北揣我𨑨迌，專工紮一粒包甲足豐沛(phong-phài)的飯丸欲請我。因為路頭遠，彼陣無高鐵，飯丸紮來臺北早就冷去矣。毋過這就是飯丸厲害的所在，冷的嘛仝款足好食。哪會包遐濟料？咬一喙隨食著現代的創意。
到這馬，豆奶擔賣的飯丸，口味齊全(tsiâu-tsn̂g)，十項八項。毋過，我猶是佮意上簡單、有半節油炸粿的彼款。阮查某囝知影我的心理，逐擺攏嘛特別交代頭家，欲買古早味。雖然減遐的料，若像無彩錢，毋過，我無貪飽滇，我是食氣味、支持臺灣米，走揣飯丸幸福佮趣味的記持。