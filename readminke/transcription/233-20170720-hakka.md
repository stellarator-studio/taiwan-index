---
issue: 233
title: 扛茶
author: 彭瑞珠
language: 四縣
date: 2017-07-20T00:00:00.000+08:00
topic: 文史
difficulty: 3
wikidata: Q98096101
wikidata_link: https://www.wikidata.org/wiki/Q98096101
author_wikidata_link: https://www.wikidata.org/wiki/Q98096341
author_wikidata: Q98096341
---
扛茶，一生人扛有一擺，怕就罅擺吔。過定个時節，新娘愛扛茶；毋過，過定前，一屋下人就愛先無閒吔。愛拜託哪個好命婆牽新娘？愛準備托盤、愛煮粄仔圓、愛定桌席，項項都愛先安排好勢。還過，新娘戴禁指个時節，愛坐个高凳仔、踏腳个矮凳仔，有準備好吂？
聽講，頭擺个新娘踏矮凳仔个時節，愛打赤腳，好分家娘看腳趾有短少無；好得，今這下个人都係自家擇、自家選个，早就探(tamˋ)清楚吔，毋使再打赤腳分人看咧。毋過，過定个準備，做盡還係屋下人在該參詳、無閒。該新娘人愛無閒麼个？就，等過定該日，打早䟘床去分人梳頭那毛、化妝，等吉時來到，準備扛茶哩喲！
扛茶个時節，對廳下左手析安排過去正換右手片，媒人坐頭前、男家頭爺哀、上輩、且郎，愛照順序坐，最尾一個正係新娘公。好命婆牽新娘出來扛茶，媒人紹介男家頭，這係麼人、麼人。茶杯仔裡肚个係甜茶，甜茶毋好啉到燥燥，人講愛「有食有伸」正做得。男家頭來个人愛湊雙，六儕人算簡單，「七七八八」毋好、十儕人無出頭，盡多就十二儕人。做麼个無愛「七七八八」呢？毋單淨係「七手八腳」毋好，因為一般禮俗，照「生、老、病、死、苦」五隻字輪等來算，七摎八都落在毋好个位所。故所，就算係包禮，一般人乜會跳過七摎八。
食新娘茶个時節，愛企起來，兩隻手兜茶，正係有禮。頭擺人食新娘茶，愛講四句，像係「新娘扛茶笑洋洋，良時吉日進洞房，明年新娘生貴子，個個子孫都賢良」這兜。今這下，罕得有人會講四句吔，毋過，新娘來收茶杯仔个時節，男家頭愛摎紅包放在茶杯仔頂項，安到「矺茶盤」，這種俗還係共樣。也有人係，等新娘收到最包尾，新娘公正來「總矺」，矺一包賁賁、大大包个紅包，乜異好看相。
你問𠊎識扛過茶無？識啊！有麼个感想？無呢，記得有偷算紅包，還做得。正經有感想个，還係嫁人該日，阿姆飼𠊎食惜圓，厥目珠紅紅、手緊顫，還緊吩咐𫣆愛曉得摎人凝家。還過，佢進前就緊問人「做得無愛潑無？」「無人恁仔做哦？」𠊎在新娘車裡肚，看吾姆拿等該面盆搖一下，分人捉包吔又詐意仔搖一下，厥面盆裡肚該薄薄仔个水，任潑都潑毋出去。一生人嫁有一擺，正經就罅擺咧！