---
issue: 161
title: 正月半
author: 邱一帆
language: 四縣
date: 2016-02-25T00:00:00.000+08:00
topic: 文史
difficulty: 2
wikidata: Q98096005
wikidata_link: https://www.wikidata.org/wiki/Q98096005
author_wikidata_link: https://www.wikidata.org/wiki/undefined
author_wikidata: Q98096293
---
正月半，分你想著恁多麼个事情？
正月半係上元節。照民間个俗，這日係三官大帝之首，上元一品賜福天官紫微大帝个生日，安到天官生，又安到上元節！服祀天地水三官大帝个宮廟，會有盛大个祝壽儀式。像苗栗南庄个永昌宮，在十四个半夜子時，就會行九獻禮。就在該時節，你會看著一群善信大德，身項著等廟項个行禮服，遵照傳統个古禮，在正通生、正讚生个喊禮之下，所有信士共下合作，完成了請神、獻禮、送神个儀式。一群七八十歲个老人家，誠心个儀式、虔誠个身影、恭敬个心，大家看著，就當感動！
正月半係元宵節。為著慶祝過年後个第一隻月圓之夜，在客家莊乜有當多个民俗活動。在這日，你做得看著名列客家十二大節慶个六堆尖炮城、東勢个新丁粄節、苗栗市个𪹚龍活動，你做得感受著鬧熱个元宵氣氛，還有虔誠个敬神、祈福儀式。在這日，你乜做得看著，當多人去看花燈、揣令仔、細人仔擎燈籠、打紙炮仔、一屋下人共下食粄圓个情景。在這日，還有各縣市輪流舉辦个臺灣燈會、全國各地迎花燈个活動。其中，新竹新埔迎花燈比賽係盡有歷史、乜係盡有特色个活動。像花車頂个燈籠景閣四圍，就貼有用客話創作个詩對文句，展現新埔个客家文化特色。
正月半，也係祈福个時節。在一年个開始，大家就希望身體健康、萬事如意、學業進步、事業順序，家庭幸福美滿、風調雨順、國泰民安……。臺灣个各各族群、宗教、民間信仰，在這時節就有厥个祈福儀式。春天來好祈福、秋收後好還福，起福還福、春祈秋報，一年過一年，表現出人類對天地神明个敬畏，還有醹醹个感恩之情。
正月半過，乜係掛紙个時節。臺灣客家人，一年一擺慎終追遠、團結家族、聯絡情感个掛紙風俗，就在該日過後開始。
正月半，正經，分𠊎愐著當多事情！
