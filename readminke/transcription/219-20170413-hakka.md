---
issue: 219
title: 阿奶
author: 徐姿華
language: 大埔
date: 2017-04-13T00:00:00.000+08:00
topic: 抒懷
difficulty: 1
wikidata: Q98096083
wikidata_link: https://www.wikidata.org/wiki/Q98096083
author_wikidata_link: https://www.wikidata.org/wiki/Q98096312
author_wikidata: Q98096312
---
頭擺細漢个時，阿爸阿姆無閒田事，阿奶渡吾等兩姊妹在屋家尞，半晝半暗阿奶驚吾等枵，輒輒會變食來塞吾等个嘴空。阿奶手藝當好，也已曉得變巧，平常時佢會打水粄、蝲䗁粄，打好个粄面頂放兜炒香个蔥花同幼菜脯過滴一屑豆油，斯當好食咧！熱天打黃梔粄、寒天炊菜頭粄，過較輒會煎麵粉粄。這係當簡單又好食个點心，阿奶會同吂已紅个木瓜抑番薯、黃瓜剉(cod^)籤，也識用切幼个韭菜、蔥花、芫荽、高麗菜這兜摻入麵粉肚罅水攪攪嚟，掖屑鹽花落鑊煎，煎去兩面金黃金黃。想愛食較赤兜也使得，加煎一下，酥酥香香斯使得撩起來裝盤；若想食甜个，過較簡單，麵粉水摻赤砂糖斯使得煎甜个麵粉粄咧。在該無麼个噹嗒好食个時代，阿奶打个粄斯係吾等細人時節盡好个點心咧！
雖然阿奶當惜吾等，毋過也有當嚴條个時節，佢規定吾等定著愛睡當晝，一食飽晝斯同吾等逐去睡當晝，佢同灶下撿揫好乜會來同吾等共下睡。細人哪肯乖乖睡當晝，在眠床項貶來貶去睡毋撇，阿奶斯會用厥腳同吾腳夾核，毋分𠊎翻身，毋多知斯分阿奶揞睡撇咧。一覺目睡到下晝三點左右，正分阿奶喊䟘床。
阿奶當惜厥个頭那毛，一禮拜會洗一到毛，逐到洗毛差毋多愛一點鐘久。因致驚寒，阿奶會在下晝頭在禾埕洗頭那毛。佢用錫桶敨好半燒冷个水，兜張矮凳坐在禾埕，解開厥个髻鬃，烏、白、灰摻核个長頭那毛斯遮撇阿奶个面，阿奶先用梳定定同厥頭那毛梳順，正開始洗頭。阿奶係一個當遽手个人，毋過洗頭這件事，佢定著愛慢慢來，用洗頭那毛粉洗到歸頭都係波，正用水沖一遍過一遍。厥驚自家沖毋會淨，會喊阿姊用杓嫲舀水同佢沖頭那毛，細人手尾力無罅，長在會沖著阿奶个衫抑係耳公，阿奶也毋會譴，頭那毛洗好佢會坐在日頭下，慢慢用面帕同頭那毛捽燥，正過搽頭那毛个油、梳髻鬃，等阿奶髻鬃梳好，厥洗毛个儀式正結束。
阿奶當誠心，逐日打早先拜好屋家个神明了後，還會去伯公下換神茶、燒香，有時堵著鄰舍會共下坐尞、打嘴鼓，臨暗頭也會帶吾等姊妹共下去拜伯公，阿奶講：「人毋好做壞事，頭那頂三尺有神明，做壞事會有報應；若做好事，神明定著會保護你。」教吾等愛敬神，愛行正路。吂讀書該幾年，好得有阿奶照顧吾等，阿爸阿姆正有好打拚田事，也好得有恁泥个機會，吾等姊妹同阿奶學著簡單个煮食、也細細漢斯曉得𢯭手屋家肚个事，因致有阿奶陪伴，吾等个童年快樂又燒暖。