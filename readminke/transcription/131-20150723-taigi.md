---
issue: 131
title: 蜜欠貨
author: 陳憲國
date: 2015-07-23T00:00:00.000+08:00
topic: 新知
difficulty: 1
wikidata: Q98095488
wikidata_link: https://www.wikidata.org/wiki/Q98095488
author_wikidata_link: https://www.wikidata.org/wiki/Q98096340
author_wikidata: Q98096340
---
天氣愈來愈熱，今年就熱甲強欲擋袂牢。佇熱天時仔，我真愛用蜜泡一杯冰水，閣透一寡現絞的檸檬汁落去，啉起來實在是有夠讚的啦。根據專家的研究，蜂蜜嘛是一種營養份真懸的食物。佇正常的環境，蜂蜜是一種袂漚袂臭閣袂歹去的物件，真正是一種天然的防腐劑。雖然蜂蜜的價數有較懸淡薄仔，毋過咱提來佮市面上的飲料相比，排隊排成半點鐘久，開六、七十箍買著的閣是一杯囥十幾粒角糖的檸檬水，按呢家己買轉來料理，敢無比市面買的飲料加足俗？啉著嘛加真健康、較放心。
最近去到一間較有信用的會員制的商店欲買蜜，店員攏共我講蜜欠貨。我想講，佇咱臺灣六、七月仔是真濟果子攏咧大出的時陣，哪有可能講蜜會欠貨咧？雖然經過成個月，我有閣買著蜜，毋過，我想講這款現象應該是一个對咱的警告。
講著蜜的欠貨，就予我想起一篇有關蜜蜂危機的報導。專家講蜜蜂是一種替植物授粉的蟲豸，佇傳佈花粉方面，扮演誠重要的角色。全世界有半數較加的米糧、果子佮菜蔬攏著愛靠伊來傳佈花粉。蜂蜜欠貨，當然是蜜蜂數量咧減少，也就是講農作物的產量嘛會受著真大的影響。有一位科學家估計過，所有傳佈花粉的蜜蜂，對人類食物所產生的直接貢獻，每一冬大概值5兆的新臺票。
根據真濟專家的研究，講蜜蜂大量的減少佮消失，表示全球各地蜜蜂的生長環境咧變化矣。咱臺灣飼蜂的蜂農嘛咧反應講，蜂蜜的色緻佮採集的時間點漸漸咧改變。雖然講有真濟謎團猶揣無證據，毋過，規个現象顯示，氣候已經轉變，環境的品質佮各種污染程度嘛愈來愈惡化，所有的生態環境攏受著影響。
出名的科學家『愛因斯坦』捌講：「若準蜜蜂對地球頂面消失，按呢人類就干焦會當閣再活4冬。」可見蜜蜂對咱人類是偌爾仔重要咧，咱敢猶閣無欲重視生態環境咧？