---
issue: 92
title: 林投公園揣林投
author: 陳憲國
date: 2014-10-16T00:00:00.000+08:00
topic: 景點
difficulty: 2
wikidata: Q98095439
wikidata_link: https://www.wikidata.org/wiki/Q98095439
author_wikidata_link: https://www.wikidata.org/wiki/undefined
author_wikidata: Q98096340
---
最近有一个機會，阮一行四名同齊去澎湖𨑨迌。兩个人一組，合租一台125cc的oo-tóo-bái，當工就共馬宮、西嶼、白沙佮湖西四鄉市耍透透，上尾站就是去參觀湖西鄉的林投公園。
林投公園是佇西元1957年設立的，是澎湖獨一無二的觀光公園。人講若無來過遮就無算來過澎湖，這就表示遮的名聲是真敨(tháu)的。遮離馬公飛機場無偌遠，順204縣道往海邊行就會到位。林投公園攏總大概有68甲地，內底的樹木發甲真茂(ōm)，嘛攏真大欉。
想講甲是號名做林投公園，一定是有濟林投才著，林投閣是咱台灣滿四界的沙埔地攏有發的防風林，所以一到位我就四界咧揣林投，想欲看伊的現狀是啥款，啥知影揣真久煞揣攏無。我嘛想講林投本底就是用佇咧防風佮防沙的，一般攏發佇海邊仔，所以我嘛走去海邊仔揣，嘛是攏揣無。落尾手，有看著一个若親像是在地人的款，緊行倚去共伊請教。伊就講：「有啦，對遮較去遐有一欉啦。」阮真歡喜，就行對伊比的彼搭遐去。好哩佳哉，真正有揣著一篰(phō)林投，這篰真有可能就是公園內底獨一無二的。一直到阮欲轉來的時，才佇公園的門口倒手爿，看著成十欉細細欉仔、可能種無蓋久的林投。
林投村是倚佇海邊的，我臆遮原本應該是無欠缺(khiàm-khueh)林投的，後來，有可能是環境的變遷，抑是政策的改變，共規大片(phiàn)的林投剉(tshò)甲欲了，改種其他的樹種，造成這逝阮來到林投公園揣無林投的心適代。若準用淡薄仔經費佮人力，踮倚海邊仔的地帶，加種一寡林投樹，毋但會當防風佮防沙，嘛予這个公園變成真正的林投公園。