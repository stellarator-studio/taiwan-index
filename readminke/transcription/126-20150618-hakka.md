---
issue: 126
title: 六月个阿啾箭
author: 彭瑞珠
language: 四縣
date: 2015-06-18T00:00:00.000+08:00
topic: 懷想
difficulty: 2
wikidata: Q98095960
wikidata_link: https://www.wikidata.org/wiki/Q98095960
author_wikidata_link: https://www.wikidata.org/wiki/Q98096341
author_wikidata: Q98096341
---
天頂个烏雲偷偷仔遽板壅起，一𥍉目遮揫日頭落山後薄薄个光線。一煞時个烏天暗地，搣到路項行路个人全全臥頭看天，連風就戇神了，全無一點聲色。斷烏、恬風、翕熱、一路吂知好行動个人，連時間乜若人个毋記得徙步。旋旋風彸出一大竇飛往路燈个大水蟻，撞到人滿身滿面，換大家啊啊滾走都毋掣。屋角个燕仔聘得無出聲、對面電線頂个阿啾箭乜異鎮定，佢兜恬恬閕開翼胛出動，流線型个鳥影，流掠个飛上飛下、空中停跎、轉斡、咻往上、咻往下，漫天个大水蟻，變薄、變少、變孤單。大水蟻出子季个繁殖蟻部隊明顯戰敗，路脣个𠊎看到戇神，六月个阿啾箭摎燕仔食一肚飽。
入夜，阿啾箭還毋肯睡，這啾一聲，遠遠啾應一聲，暗夜遊遊野野个𠊎，聽毋解佢兜啾啾啾啾个愛戀，還知得恬恬行過佢兜出子季个警戒範圍。網路、新聞異多騎奧多拜、行路个人「分阿啾箭攻擊」个新聞，愐毋解阿啾箭仰會恁惡！識看過阿啾箭打鷂婆無？毋聲咻出竹林个一雙阿啾箭，向等天頂个大鷂婆直對，「草蜢仔撩雞公」？像銃子樣仔个阿啾箭，對等大鷂婆密密觜一路去，擋前、阻後、觜尾、觜翼，鷂婆个尾翼分佢兜觜到㪐毛，風神个大鷂婆顛倒像「衰鳥遇著狂銃」个大戇鳥，一路打卵退，最尾囥轉遠遠个山林背。擎等雞弇仔，準備護雞子个農家人乜看到戇神，六月个阿啾箭護子聘得無讓步。
日頭就愛落山、山風柔柔擛啊擛仔，一對細鳥影企在長槓槓个電線頂順毛、笑鬧、打嘴鼓，後背个樟樹林悠悠送出清香、腳下个柚仔園篤實結子滿樹、闊闊个大海遠遠晟光照影，照出半天烏𪐞青个雲、印出闊闊恬靜个山林。兩隻阿啾箭烏亮(lang)个細鳥影，在電線頂一跳一跳个行動，係時間還在人間獨獨个證明。風真香、雲真靚，山園个往時一頁一頁疊往上。難得上山个𠊎，看兩隻自在个細鳥影看到戇神。六月个阿啾箭，在山林自由愛戀。
