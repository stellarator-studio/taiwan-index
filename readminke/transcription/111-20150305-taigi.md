---
issue: 111
title: 予醫生看敢的確愛食藥？
author: 陳憲國
date: 2015-03-05T00:00:00.000+08:00
topic: 新知
difficulty: 1
wikidata: Q98095463
wikidata_link: https://www.wikidata.org/wiki/Q98095463
author_wikidata_link: https://www.wikidata.org/wiki/Q98096340
author_wikidata: Q98096340
---
俗語講：「求簽託佛定著有毋著，予醫生看的確著愛食藥」，敢有影？
十幾年前，我捌因為感著，去病院予醫生看，醫生開藥仔予我食，結果食藥仔了後，閣吐閣落，一擺比一擺較嚴重，第三擺是吐、落閣兼烏暗眩，予人叫oonn-inn-oonn-inn送去病院掛急診。醫生診斷了後，講是某一種抗生素的藥仔過敏所致的，閣講好佳哉我是用食的，若是用注射的可能就袂赴市矣！以後，我所有的病歷表面頂，攏有註明我對這款抗生素過敏。
這件代誌，嘛予我想起我捌有兩个朋友，攏是因為去感著，去予𪜶所熟似的醫生看病，結果攏真緊就往生去。我臆，可能是醫生好意，欲予𪜶的病較緊好起來，用注射抗生素來治療，結果煞發生副作用，造成悲劇。
無論是西藥抑是漢藥；是用食的、抹的、注肉射、注血筋抑是點的目藥水，都攏會有副作用，干焦是輕佮重、緊佮慢的精差爾爾。其中，抗生素是一種對治療發炎誠有效的藥品，毋過若拄著對某種抗生素會過敏的人，會有真大的危險性，而且以早對某種藥品無副作用，並無代表以後對彼種藥品就攏袂有副作用。
當然，比較起來，注射比用食的、抹的，作用的時間較緊，嘛會較緊好起來。毋過，無拄好命嘛會較緊無去。所以，長久以來，若毋是咧蹛院治療，而且無絕對的把握，正牌的醫生是袂隨便共人注射，驚講若發生意外，才會當隨時處理。
閣再來，現代的醫生嘛較了解所有的藥品攏是有副作用的，所以佇藥品的份量佮食藥的時間攏會有咧撙節，若認為無必要，干焦會叫你日常的生活著愛注意啥貨，袂凊彩開藥仔予你食。若無，無定著會開一寡安慰劑予你罔食，食心安的，橫直袂有敗害。
所以講，這陣去予醫生看，就無一定著愛食藥仔矣！
