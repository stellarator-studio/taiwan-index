---
issue: 60
title: 行春
author: 邱一帆
language: 四縣
date: 2014-03-06T00:00:00.000+08:00
topic: 景點
difficulty: 1
wikidata: Q98095874
wikidata_link: https://www.wikidata.org/wiki/Q98095874
author_wikidata_link: https://www.wikidata.org/wiki/Q98096293
author_wikidata: Q98096293
---
新春時節，帶等輕鬆、歡喜个心情，跈等定定仔、毋使鬥緊个腳步，到外背去行行尞尞，看山看水、看樹看花、看世間靚靚个風景同色目，這係「行春」，毋係「走春」。
新春在南庄，路脣个櫻花一頭一頭開出靚靚个花，有个水紅，有个啾紅，還有个暗紅，當像在歡迎春天，乜當像在歡迎來南庄行尞个人客。每一頭櫻花樹、逐蕊櫻花就有無共樣个形投同色彩，就像每一儕人，用無共樣个生命戲碼，表現自家。濛煙、涼風相逐，雨水、日頭換位，展出把變个面容，春天多姿多采个本色。遽遽，用慢慢仔个步腳，行春到南庄。
南河同東河合水个所在，就係名安中港溪个起頭。向南看去，虎山著起綠色个衫，摎頭前櫻花个紅鬥搭，清清个流水唱出春天个歌聲，還吂謝忒个芒花跳起青春个舞步，還有樹頂打到結結个橄欖，在涼風中搖啊搖仔。這時節，坐在石駁頭凳仔頂，目金金仔緊看青山、流水、綠樹、紅花，所有彩色个、恬靜个、鬆爽个、歡喜个心情，自然在自家个敨氣、在自家个血脈裡肚緊流，漸漸仔流入腦筋肚、行上心肝頭。這時節，留一份恬靜分自家，毋使去爭買老街屋簷下个豬籠粄、乜毋使去搶買桂花巷个桂花釀，就恁樣鬆爽，看康濟吊橋在空中散步，看天頂高个雲霞變換無共樣个身裝，乜做得目珠眨起來，聽自家个心跳、聽自家个心情講話。
行上海拔735公尺个昂天湖──一隻面向天頂个陂塘，還來毋掣掀開神秘个面紗。圓舞場面項一大群个濛沙煙還在該打潑賴，就像細人仔樣逐就逐毋走，毋使吵毋使鬧，等到日頭出來，涼風吹過，濛沙煙就走到尾瀉屎。該係PaSta′ay（矮靈祭）時節青青个草坪，月光晟照、濛沙煙肚，賽夏族人著等傳統服裝、繫等臀鈴、擎等月光旗，跈等祖靈祭歌，跳等蛇形樣仔个舞蹈。為著逐走雨水濛煙，帶轉月光清風，姓朱个長老擎等鹿仔樹皮編出百步蛇樣个神鞭，在祭場中央緊拂緊拂，這場景一齣一齣就在自家个目珠肚演出。再行入脣頭个賽夏文物館，坐到簡報室裡肚，你做得看著雷女下凡个故事，乜做得了解矮靈祭典个由來……。
戴在南庄个𠊎，心肝肚當確定，行春就愛定定仔行、定定仔看，毋使走遠。