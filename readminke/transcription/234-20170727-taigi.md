---
issue: 234
title: 炭空佮輕便鐵枝路
author: 藍春瑞
date: 2017-07-27T00:00:00.000+08:00
topic: 懷想
difficulty: 2
wikidata: Q98095632
wikidata_link: https://www.wikidata.org/wiki/Q98095632
author_wikidata_link: https://www.wikidata.org/wiki/Q98096370
author_wikidata: Q98096370
---
輕便鐵枝路佮炭空是籬傍壁，壁傍籬，對烏趖趖的炭空內，運搬塗炭出來空口，閣捒去車頭邊的炭埕囤，嘛共廢塗拖去牌仔尾擲掉。鐵枝路頂來來去去的輕便車，就親像血管內底的紅血球仝款，規工無閒𩑾𩑾。
載工人入去空內做穡，對外口運搬器材佮坑木仔入來空口囥，若無輕便車咧起起落落，炭空就袂振袂動、無氣通喘。若有看著輕便車咧走出走入，就知影這搭的炭空猶咧做。有工課有餉通領，規家口仔食飽、穿燒就免煩惱。上好空的是頭家有塗炭通賣錢，喙仔笑咍咍。
塗炭藏佇山內，著愛用輕便鐵枝路和外口的炭埕相連。頭家會揀較平坦的山邊做路底鋪輕便鐵枝路。沿路定著有人開店仔，嘛有人就近徛家。塗炭若大出，頭家就較敢落本去掘炭，工人愈倩愈濟，店頭的生理就會鬧熱滾滾。規逝連到炭埕，毋但賣米、豬砧、𥴊仔店、剃頭間、麵擔仔逐項有，連茶店仔、暗間仔嘛有人做。啊若無炭空，無穡通做，就袂鋪輕便路。佇山邊遐揜貼的所在若甲無人出入，決定袂有人開店買賣，無人欲倚來討食。有炭空的庄頭，按日本時代起，攏是按呢咧變。有炭就有人，無炭走甲無半人，免用強的嘛免人姑情。
憶著塗炭裝起去「貨物仔」的車斗內的利便，頭家會共炭埕設佇車頭邊，才運去外庄賣掉。彼陣卡車少，嘛無打馬膠路通行，鋪輕便路倩人捒炭上省本，照逝算工錢。
翻頭的空車佇炭埕邊，就順紲載人客佮行李，是捒車工加額趁的私奇錢。平常時仔人較儉，無幾个會去坐輕便車，𪜶就無外路仔通趁。過年時仔，炭坑歇過年，捒車工會趁這个流擺換載人客，新正年頭加減趁寡所費，總比佇厝裡掠蝨母相咬較有盤。
輕便車是單線的鐵枝路，回頭載人客的台車若佇半上路下拄著載炭的重車，對遠遠遐倚來，捒車工著愛隨停落來，叫人客先落車，才用雙手搝四角頭的圓柴箍，出力共車仔反出去路外。讓重車過了後，才閣反轉來原位，呼人客上車閣起行。