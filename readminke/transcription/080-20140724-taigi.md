---
issue: 80
title: 心思無定，抽籤算命
author: 陳憲國
date: 2014-07-24T00:00:00.000+08:00
topic: 新知
difficulty: 2
wikidata: Q98095425
wikidata_link: https://www.wikidata.org/wiki/Q98095425
author_wikidata_link: https://www.wikidata.org/wiki/Q98096340
author_wikidata: Q98096340
---
人講：「心思無定，抽籤算命。」下面是一寡過去的例，予逐家罔做參考。
聽講欲倚四十年前，基隆有一位姓李的婦人人，因為真濟代誌攏無啥順序，厝內閣拄好著賊偷，就去予人相命。相命仙的講伊最近一禮拜內猶閣會有一个大災厄，叫伊離開厝裡小閃一下通保平安，伊聽信相命仙的話，搬來蹛踮臺北的大飯店，無疑悟大飯店著火燒，伊的性命煞無去，若是蹛踮厝裡毋就無代誌。
以早，一位同事的婦人人，有一站仔定定袂食袂睏得，一直咧消瘦落肉，有人好心共伊報講有一位誠靈聖(lîng-siànn)的半仙，有偌𠢕拄偌𠢕，阮同事就𤆬去予看。半仙的講𪜶婦人人命中有帶大劫數，若無祭煞，性命就賰無半年。阮彼个同事有小可鐵齒鐵齒，無啥相信，就𤆬𪜶某去予西醫看，「新陳代謝」科的醫生共講是更年期的問題，食藥仔就會好。到今二十外年矣，𪜶某猶閣過甲誠好勢，無沙無屑。
2003年，美國發動『伊拉克』戰爭的期間，有一位電視名喙，踮電視頂講甲喙角全波，講『海珊』總統的地下堡壘偌爾仔堅固咧，美國無可能有法伊，親像伊親目睭看過的款；閣講若照『海珊』的八字看起來，這擺伊一定會平安無代誌。以我對回教的了解，相信𪜶並無八字這款文化，結果按怎逐家攏知免閣加講。
2012年的奧運，咱臺灣有一位跆拳道的原住民女選手，提著亞軍轉來，真濟人攏共鬥歡喜。就有一位姓名學的大師，跳出來佇報紙大刊廣告，講是伊共改名才會得著好的成績，我就想講這位大師誠甕肚，若共改做冠軍的姓名敢無加誠好。
已經是啥物時代矣，咱臺灣人莫閣一直戇落去。相命這款代誌，閒閒無代誌做，罔耍罔耍無打緊，莫傷相信，社會上真濟騙財騙色的新聞，才袂定定咧出現。
