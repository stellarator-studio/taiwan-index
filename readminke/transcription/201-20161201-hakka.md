---
issue: 201
title: 戴禁指个秧仔
author: 彭瑞珠
language: 四縣
date: 2016-12-01T00:00:00.000+08:00
topic: 園藝
difficulty: 2
wikidata: Q98096058
wikidata_link: https://www.wikidata.org/wiki/Q98096058
author_wikidata_link: https://www.wikidata.org/wiki/Q98096341
author_wikidata: Q98096341
---
去菜市場買菜，盡驚買著藥性吂過个菜，角菜、蕹菜、調羹白平平都恁青，毋知哪項菜正毋使分人洩藥仔？盡想，做得有一廂自家个菜園；可惜，歇大樓个人，想愛種菜係一種戇想。想起頭過，叔婆伯姆摘好大蕹擐去河壩洗盪，擇忒个菜梗仔分河壩脣个菅草挽著，就做得生出一頭新个大蕹出來，種菜，敢一定愛有泥？
二十一世紀个植物工廠，起大樓來種菜，毋驚風搓、毋使化學肥料，省水又毋使泥。毋過，電腦管理个植物工廠愛當多錢來建置電腦系統、還過機械化个收成設備，一般人哪奈得何？故所，也有種在屋肚个菜架仔，電火、培養液、菜秧仔，一副一當組好來賣。「𠊎愛買！」「無恁大个位所好放！」𠊎自家想、自家應定定。
人講「總係想、總係相，盆頭想到缽還係共樣」，就僅可，年年買兩盆橘仔來看靚，看甘願吔，摘起來做兩細罐个橘醬，一細湯匙一細湯匙仔盡毋盼得个舀起來用，搵雞盤、蘸豬頭肉，看等該金黃个色水、鼻等該柑橘个香氣，想像自家企在山頂闊闊个橘仔園。盡無，該細橘仔樹留到第二年个熱天，還做得畜幾尾仔大大尾个弄毛蟲，化做靚靚个大揚蝶仔，飛去該夢想个山園。
又十一月了，今年，𠊎一定愛來種！「肯問就有路，肯想就有步」，直接行來去菜秧仔店。
「頭家，若番茄(toˇ ma doˋ)秧有認證過哦，還有戴禁指呢！」𠊎戇問。
「啊？該係接過个秧仔啦，用吊菜秧接个，像這，這兩皮係吊菜仔个葉仔，係過發出來就摎佢捏忒去。」頭家講，用吊菜秧來接番茄，厥根較毋會綿忒。
「該這下，還做得種麼个菜呢？」「蕹菜、艾菜、油蕒仔……」
𠊎種一廂艾菜、一廂蕹菜、三頭番茄，逐日看等該兜毋使分人洩農藥个青菜兩皮葉仔、四皮葉仔、日見日飆高，就做得得著一種心情个鬆爽。你問𠊎，用麼个種？就用裝枝仔冰个保麗龍(poˇ le longˋ)箱啊──底下揰幾隻細空仔，放在花格鋁窗脣，就做得分日頭晒著。鋁窗个框仔墊等箱底，堵好略略仔斜斜，淋菜个水流轉自家个花臺，毋會打衊著樓下。
一個月過吔，蕹菜好摘吔、艾菜靚靚咧，該兜戴等禁指个秧仔，一個勾頭到鋁窗外又斡頭轉來、一個輕輕仔挽等脣頭个茉莉花墩自在企等、一個左扳右扶頸根還係伸到竳竳，佢兜都砸磳个成長，就愛開花了！