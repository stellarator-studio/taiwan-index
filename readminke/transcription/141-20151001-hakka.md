---
issue: 141
title: 田螺
author: 邱一帆
language: 四縣
date: 2015-10-01T00:00:00.000+08:00
topic: 生態
difficulty: 2
wikidata: Q98095979
wikidata_link: https://www.wikidata.org/wiki/Q98095979
author_wikidata_link: https://www.wikidata.org/wiki/Q98096293
author_wikidata: Q98096293
---
阿發伯屋後背个陂塘，到今，還畜有田螺！講起來，這係不得了个大事情，實在盡難得。問過當多頭擺看過田螺、食過田螺个隔壁鄰舍、親戚朋友「這下還有看著田螺無？」，佢兜總係應講「無哩！哪位還有田螺？」、無就應講「鬼就無愛信，這下敢還有田螺？」！對這兜人个反應來看，你就知毋會差，哪位就尋毋著田螺哩！這下田項看得著个，總下就係除毋絕、得人惱个福壽螺，其他麼个田螺半隻乜無！
毋係今晡日親身看著阿發伯拿个田螺，𠊎乜毋會信這下還有田螺！阿發伯講：「當多年前，看著當多耕種人為著禾仔、青菜有好收成，就在田項、菜園用當多農藥來除草、毒蟲仔，使致田螺分人毒淨淨！好得，𠊎知理吾屋背个山排田全無用農藥！芒花生忒高就拿伐刀來伐，野草忒多、忒長就抽間同佢挷淨來，果樹、花菜愛入肥，𠊎全無用化學肥就愛有機肥！恁多年來，滿山个火焰蟲緊來緊多，陂塘肚个田螺乜緊來緊多。無講浩漦，全南庄就伸著𠊎一儕畜有田螺定定！」
阿發伯當奢鼻講出這段保育田螺个過程，𠊎當尊敬厥个做法，乜當認同厥背後个理念！過去，為著追求當好个收成，實在使用忒多个農藥咧！為著山林肚茶園、柑園、果園个收成，農藥一擺一擺洩；為著田項禾仔、包粟、高麗菜个收成，農藥乜一遍一遍打；還有無天良个工廠偷偷仔排出毒水來污染河壩……，這兜原因會造成生態个破壞、當多生物个絕種危機。逐擺同隔壁鄰舍打嘴鼓，講起頭擺（差毋多三十年前）河壩肚仰般多个毛蟹、蝦公、白哥仔；圳溝肚仰般多个蜆仔、塘虱、鯽魚仔；田竇肚仰般多个𧊅仔、田螺、湖鰍仔……，愐起頭擺，就會道嘆，做麼个毋知好疼惜頭擺該好好个生態環境！
人，總係愛等到失忒麼个以後，正想著愛尋轉來！係尋毋轉來，就淨伸著懷念無就遺憾，留在自家个心肝肚！現代人緊來緊重視自家生活个環境，毋過人類生活个大環境還係緊來緊差，這種現象同事實，毋知愛仰般愁慮，乜毋知愛仰般改變正好！