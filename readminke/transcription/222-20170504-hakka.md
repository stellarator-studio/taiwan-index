---
issue: 222
title: 掛紙
author: 吳秀梅
language: 南四縣
date: 2017-05-04T00:00:00.000+08:00
topic: 抒懷
difficulty: 2
wikidata: Q98096087
wikidata_link: https://www.wikidata.org/wiki/Q98096087
author_wikidata_link: https://www.wikidata.org/wiki/Q98096267
author_wikidata: Q98096267
---
每年過核年，𠊎等姊妹就會打電話歸鄉下問今年个掛紙係哪日，雖然聽人講客人在正月半過後就陸續掛紙，毋過，𠊎等慣序係二月二伯公生過後。現代人大部分都食人頭路，月曆仔个紅字就算好日，故所二月二到清明中間个尞日，𠊎等就會歸去掛紙。
阿爸阿姆結公婆過後就徙來高雄歇，𠊎等從細就係無阿公阿婆惜个細人仔。阿姆以前也不時講，連佢都無看過家官家娘，莫講𠊎等這兜細猴嫲。「鄉下老屋下」對𠊎來講淨係一個名詞，完全無出現在𠊎个生命中。每擺別人問𠊎係哪位人，愛應講「𠊎係長治人」總有息把仔無自然，總又會加一句「𠊎無歇過長治鄉下」。
阿爸、阿姆過身，都無特別交代，𠊎等蓋自然个愐講落葉就愛歸根，將佢等个風水做在長治定著無毋著。佢等後生到老都在外莊打拚，過身吔總愛同家族个阿公婆共下。𠊎本來認為，無歇過个故鄉根本就無算𠊎个故鄉，仰仔都毋會有感情。毋過，清明前歸去掛紙，嗄分𠊎同故鄉長治黏等个這條線毋會斷核。
準備好吔牲體、果子、花、粄仔，𠊎等姊妹就早早歸長治，正毋會忒熱。表阿哥同姪仔阿龍蓋感心，每年都先𢯭手將墓地个草改淨，係無，𠊎等細妹仔實在無才調完成。今年有閏月，故所在墓地上矺十三張銀紙；𠊎等先拜好土地伯公；擺好牲體，點三支清香；斟過三遍酒，就開始燒銀紙。
銀紙變灰慢慢飛上天，敢係祖先知啊後輩子孫有好个發展，無打壞名聲，就有來受領𠊎等个心意。毋知係分火灰壅著目珠，或者係心肝肚愐起阿爸阿姆勞碌一生人，還毋曾享著福！目珠嗄來矇矇，目汁也不受控制對目珠眶流落來。人生在世時間盡短，阿爸阿姆同𠊎等个緣分又越致短！剝好雞春將卵殼擳上墓地，打核紙炮仔，收好東西就愛來歸吔，愛等到明年掛紙，正有好過來看阿爸阿姆。
𠊎在學老莊大个，阿爸阿姆个生活習慣早就攞合著學老人，客人特有个風俗𠊎也分毋清。準講你問𠊎像掛紙恁重要个風俗，佢个文化內涵同別个民族有麼个無共樣無？掛紙个日仔、準備个東西、進行个順序、閃避个禁忌，這兜有共樣無？老實講，𠊎講無麼出。原來，文化个改變、流失个速度係恁得人驚个事情，毋使一世紀、毋使三代人，就做得起化學變化，想愛尋轉本旦个自家，早就尋毋歸來吔！好得，對祖先个敬重同懷念，永遠就毋會變。