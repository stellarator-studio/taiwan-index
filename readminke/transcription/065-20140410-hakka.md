---
issue: 65
title: 阿棋伯
author: 彭瑞珠
language: 四縣
date: 2014-04-10T00:00:00.000+08:00
topic: 人物
difficulty: 2
wikidata: Q98095881
wikidata_link: https://www.wikidata.org/wiki/Q98095881
author_wikidata_link: https://www.wikidata.org/wiki/Q98096341
author_wikidata: Q98096341
---
「阿棋伯！」
「鬚赤赤！鹽來滷，石頭矺！矺兩垤，請人客！」
阿棋伯係青草仔師傅，每擺𠊎係喊佢，佢都係恁樣笑連連仔應過來，總會弄到兩子阿伯哈哈大笑。去山項挷青草仔轉个臨暗仔，阿棋伯會在雜貨店前頓腳一下，坐尞、打嘴鼓。莊下个青草仔師傅無店面、頭擺人無電話，愛阿棋伯正奈得何个頭路，輒常都會利用雜貨店搭信分佢。
在阿婆、阿太个時代，西藥行還異罕得見，廟項大體都有出藥籤。運勢毋好，問神明看哪爭差，抽運籤；身體毋好，也去求神明，抽藥籤。神明个藥籤仔，除忒漢藥店个漢藥，乜有山排、河壩脣就有个青草仔。毋過，尋毋著羊乳仔、山葡萄个人，會去拜託阿棋伯；乞食碗、雷公根戇戇分毋清楚个人，乜愛去勞煩阿棋伯。因為，阿棋伯就係莊項个青草仔師傅，好心个阿棋伯還輒常教細人仔：
「哦呵！阿珠又屙痢肚了！該朳仔芯啊，捏成兩(liongˊ)仔煲水食，看擋得著無？！」
「阿菊，煲青草茶哦！這啊，這片石壁个鳳尾草、牛鬥舐都當萋當淨，大河壩該位个剝節草、筆仔草也生到靚靚了。」
「阿松！挷蝦公夾，愛該片个啊，幼花个較好啦！
」「羊乳仔燉雞仔，顧腳筋異好，毋過羊乳仔較冷，冷底个人莫食恁多正好！山葡萄煲豬腳，細人仔有挷高、無挷高乜食一肚飽！」親像阿棋伯還在該笑弛弛講等話樣仔，毋多知仔佢就過身十過年了。這下个山園，滿哪仔都怕有農藥，大家乜無恁好膽儘採就去取青草仔。醫院又有恁發展了，神明都早早分政府禁止開藥單仔欸，莊下个青草仔師傅也就摎神明个藥籤仔共樣，只留轉在頭擺个頭擺了。
過可惜，𠊎毋記得問阿棋伯：「該老阿伯仔分人矺兩垤，請人客个，係鹹菜無？」