---
issue: 231
title: 謠言弄天个網路世界
author: 吳秀梅
language: 南四縣
date: 2017-07-06T00:00:00.000+08:00
topic: 新知
difficulty: 2
wikidata: Q98096099
wikidata_link: https://www.wikidata.org/wiki/Q98096099
author_wikidata_link: https://www.wikidata.org/wiki/Q98096267
author_wikidata: Q98096267
---
𠊎幾下年前開始用智慧型手機仔，除核電話同簡訊个功能，也做得上網，隨時就做得看電子郵件、看社群聯絡个軟體。蓋像同朋友無時間、空間个分隔，毋使一秒鐘，消息就黏時傳分別人吔。就因為恁方便，有兜人接收著訊息，無經過查證，好心好意又傳分好朋友，無正確个訊息就在網路世界傳來傳去，造成盡多人緊張、擔心，也造成盡多誤解。
𠊎識收過朋友傳來个訊息，講健保局寄出來个繳費單仔係假个，又有講引擎(enˊ jinˋ)个燃料稅金單乜係假个，去納就分人騙吔。該站仔𠊎也堵好收著燃料稅愛補納个單仔，因為𠊎个引擎盡舊吔，盡久都無在騎，也盡久都無去繳稅。愐著分政府查著愛補稅，實在瀉面皮，就共快去繳核。過幾日仔收著這條訊息，心肝肚蓋懊惱(au nau)，又毋甘願承認自家恁戇分人騙。
又有一個講血壓高係一種症頭，毋係正經發病，做得用年紀去推算應該个血壓，故所老人家个血壓過高係正常个，毋怕。像𠊎阿姆這片个親戚，就有高血壓个種草，𠊎也驚會遺傳著，到這個歲數，都蓋注意食東西莫忒油、忒鹹，也盡量養成運動个好習慣。係準講𠊎相信這個講法，又開始大魚大肉，任在佢血壓飆高，哪日仔噼腦筋就莫怨別人。
過來就係食品安全个問題，有一條講煮好个雞卵，卵黃外背有一息仔青灰青灰，就係有毒；又有一條講弓蕉頭尾青青，食落去會得著癌症；還講包粟同番薯仔射藥仔射盡賁，絕對莫買來食；又講番檨、黃梨、葡萄催熟个農藥有毒；啉忒多乳茶會腰仔結石；最近流行講南洋鯽有病毒，無人敢買，魚攤仔个頭家叫苦連天！講到底，嗄無一項東西做得食落肚吔。
得人驚个訊息講核，另外，又還有分人感覺有特殊治療效果个訊息。像食蓮花做得醫好癌症；啉馬鈴薯个水頭那毛會變烏；食老薑嫲做得清肺部；啉冰過个高粱酒會過行血、毋會得癌；弓蕉皮搓搓啊會減少老人斑；用麻油挲圓身就可以預防蚊仔叼；食个東西跌落地泥，動作過遽啊三秒間撿起來就毋會有細菌。看核這兜訊息，人生又蓋有希望吔正得！
頂項恁多个訊息，到底係真也係假？其實都係網路謠言，或者係無經過研究證明、無科學根據个。行政院網站有一個「闢謠專區」，聽著个訊息係有疑狐，做得去查證，正毋會畀騙到捩捩轉。也愛記得，莫將網路世界毋著个謠言又寄分別人哦！