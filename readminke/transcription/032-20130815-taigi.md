---
issue: 32
title: 西瓜皮
author: 王秀容
date: 2013-08-15T00:00:00.000+08:00
topic: 懷想
difficulty: 1
wikidata: Q98095368
wikidata_link: https://www.wikidata.org/wiki/Q98095368
---
熱天來一𥐵仔西瓜，真正是透心涼開心花。阮兜紅紅的西瓜切好捀上桌頂一人一𥐵，邊仔一定有另外一盤西瓜皮。講來毋驚人笑，因為我是艱苦大漢，個性是無到「儉嬸仔」的地步，毋過，萬項抾拾，驚拍損；厚厚青青猶一層粉紅仔粉紅西瓜肉的皮，是我留欲那看報紙，那慢慢仔齧。人講果子倚皮的所在酵素有較濟，我是無遐頂真，只是感覺無彩，會食得的物件，毋通討債。
細漢定聽大人講，摸蜊仔兼洗褲，食西瓜掛(kuà)洗面。兩句攏有一兼二顧的趣味笑詼，嘛拄好講，去溪裡摸蜊仔耍水抑是食涼涼涼、水水水的西瓜，攏是熱人一番(ih-tsih-báng)的享受。摸蜊仔耍水無夠氣，轉來驚身軀有味，閣會去水拹仔洗盪予清氣，仝款嘛是貪涼愛耍水。食西瓜哪會掛洗面咧？早前的生活較粗魯，西瓜是切一周一周大大塊，定定嘛比面模仔較闊，囡仔人喙仔細細粒仔，手捀彼周西瓜，佇肉頂懸正爿攄過來，倒爿攄過去，閣西瓜厚汁𠢕滴，囡仔人跤手無夠扭掠，趕緊欲欶湯，攏嘛頭向向拍拚食，有聽著規陣囡仔食甲窣窣叫的聲，無看著鼻目喙的影，食煞，攏嘛囫甲規面澹糊糊、糊嗄嗄，心內一直喝好食好食。
細漢阮兜較欠缺，阮兄弟姊妹攏誠抾拾咧齧西瓜，甚至食到袂甜白白的內皮閣毋甘擲，會提來抹面消癀好耍，嘛會提去唌金龜，抑是交予阮媽媽，共青青的粗皮削掉煮湯。我一直攏毋敢食西瓜皮煮湯，因為雖然有洗過煮過，毋過頂懸一定有足濟人的喙瀾佇咧。
當我手提西瓜皮無閒咧齧，阮查某囝手捀彼𥐵我切甲若冰角的紅西瓜，欲飼我食一塊。足感心的！做老母的犧牲了有價值囉！伊知影我的西瓜故事，了解我是抾拾賢慧，會食的莫拍損，好食的留予逐家。「燒瓷的食缺，織蓆的睏椅」，莫怪切西瓜的齧皮。伊閣淡薄仔歹勢、笑笑仔共我詼：「我知影阿母上愛食西瓜皮，美濃瓜子，檨仔子，菝仔子，梨仔心……」