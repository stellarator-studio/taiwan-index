---
issue: 4
author: 邱文錫
date: 2013-01-24T00:00:00.000+08:00
topic: 文史
difficulty: 2
wikidata: Q98095337
wikidata_link: https://www.wikidata.org/wiki/Q98095337
---
佇傳統社會裡，查某囝轉外家，爸母攏會煮一頓好料來招待，厝內有啥物物件，嘛會予查某囝紮一份轉去，若是厝內有兄嫂，爸母驚新婦知影，就偷偷仔揜(iap)予查某囝紮轉去，有人就講這是查某囝賊。等到眾兄弟分開各食，這陣爸母無扞家事(huānn-ke-sū)矣，查某囝轉外家就變做阿姑轉外家，咱有聽過查某囝賊，毋捌聽過阿姑賊，情形確實無仝矣。
佇農業社會裡，兄弟分開，猶原蹛仝大厝內，這个時陣，老母的親情(tshing-tsiânn)是私親情，老爸的親情就是公親情，因為阿姑是大房的阿姑，嘛是二房三房的阿姑，是公親情，情形就有一寡仔複雜。
頭一層，兄嫂細妗仔若好禮好客，逐家就相爭搝(khiú)，搝阿姑去兜食飯，一句話講「䘥仔搝甲無手䘼，大祹搝甲無內裾」，這款阿姑是好命姑，福氣姑。
第二層，兄嫂細妗仔驚人食，看著阿姑來，逐家就你溜我旋，可憐的阿姑就變做「公廳無人掃，公親情無人叫食晝」，好得佳哉，彼隻老狗猶會認得這个老阿姑較早蹛佇遮，會共伊搖尾吠三聲，所以阿姑有另外一个偏名，叫做「狗問姑」，因為干焦(kan-na)彼隻狗會共伊尊存(tsun-tshûn)借問。
第三層，兄嫂細妗仔若是好面前徛，伊就會共你按呢講：「姑仔你來，拄著豬禁屠，菜園掘菜股，雞細隻，鴨蛻毛……」予你聽著飽佮飫。
這，就是古早時代阿姑轉外家的三種命運。