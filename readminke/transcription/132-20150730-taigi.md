---
issue: 132
title: 仁義潭水庫
author: 藍春瑞
date: 2015-07-30T00:00:00.000+08:00
topic: 景點
difficulty: 2
wikidata: Q98095489
wikidata_link: https://www.wikidata.org/wiki/Q98095489
author_wikidata_link: https://www.wikidata.org/wiki/Q98096370
author_wikidata: Q98096370
---
欲去嘉義縣番路鄉的半中站，無叮無噹影著欲去仁義潭水庫愛正斡的路標，才一秒爾，心肝即時就予伊涎去，順箭頭的指示，閣駛差不多兩分鐘就到位矣。
照水壩頂懸所𫞼的告示共看起來，水頭是對八掌溪引入來的，直直的壩體長一千五百米，用赤仁塗佮石狗卵疊予趨趨共水擋牢著，倚欲有三百甲遐大，是嘉義縣市食水的源頭之一。
平坦坦拍打馬膠的壩頂，親像一條四米闊的大路，雙爿攏有低低的欄杆圍咧，閬五十米長就有一葩媠款媠款無蓋光的路燈，大概欲予來遮行跤的人較有心情，才會按呢鋪排。
規逝直溜溜東西向的路，無種看媠的花欉，嘛無樹仔通閘蔭，連菅芒、雜草仔嘛挽甲清氣啖啖，強欲看無。毋過，身軀若向落去繩，加減都有一寡細細欉仔的花草會發佇塗跤，毋是真顯目。比論講佇沙仔地才看會著的「毛馬齒莧」、發佇荒埔的「刺莧」、生佇駁崁頂的「長柄菊」，攏是誠耐命閣會忍得洘旱的雜草仔。
我家己咧臆，好天有日頭的時陣，應該無人會來遮散步、運動，顛倒烏陰無日頭的時陣上蓋合。誠濟个尾暗仔，拄搪欲去嘉義揣人講寡話，我攏會刁工斡去，共車拋佇西爿入口的車場，邊仔有五座面向水庫的涼亭，先坐落來啉水歇跤，才開步順打馬膠路向東行去另外彼頭的壩頂。沿路有手牽手的少年家仔、捒紅嬰仔車的翁仔某、穿短褲節仔咧運動的學生、放風吹的囡仔兄……，這內底顛倒是規家口仔的爸仔三母仔四來散步的占上大面。
行到盡磅的所在，有鋪棧枋的地板佮長椅仔欲予人坐落來歇喘、話仙，嘛有𫞼三跤馬當等欲翕紅霞的遊客，閣不止仔濟。路喙對面的崙仔頂猶有一間誠古早味的餐廳，會當啉咖啡、看夜景。我想會來遮的，𪜶攏是在地人，取一步近才來罔行罔踅，像我這款盤山過嶺對雲林來的，應該無幾个。