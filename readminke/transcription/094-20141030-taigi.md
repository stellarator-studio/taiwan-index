---
issue: 94
title: 阿掌伯
author: 邱文錫
date: 2014-10-30T00:00:00.000+08:00
topic: 人物
difficulty: 4
wikidata: Q98095442
wikidata_link: https://www.wikidata.org/wiki/Q98095442
---
阿掌伯佮青盲明團是爸仔囝，嘛是阮庄裡上蓋散赤的一口灶。我自細漢就感覺奇怪，別人厝裡攏有大人囡仔、攏有查埔查某，哪會干焦𪜶兜是一个六十外歲的阿伯、一个四十捅歲的青盲囝？閣有一寡代誌，予我掛疑幾十年。
阿掌伯蹛佇阮田邊的大竹圍，竹篰(tik-phō)差不多有三丈懸，長長的竹埒(tik-lua̍h)共阮的田閘(tsa̍h)去一大片，遐的稻仔會抽稿(thiu-kó)，袂結穗，阮老爸無法度，就共彼片改做種芋仔。芋仔毋免日頭光，加減有通收成，我問老爸，敢袂當叫伊共竹埒剉一寡掉，老爸講，伊是散赤人，叫伊剉竹仔會落人喙。
講起散赤，伊會使講是散甲割喉無血。捌有人看著，伊共大圳底的死雞仔、死鴨仔罟(koo)起來，共腹內提掉，就捾轉去食。彼當陣無社會救助，聽著實在足心酸。
阿掌伯散罔散，猶原真巴結，伊佇墓仔埔邊開墾細細坵的水田，每一坵會當種二、三十欉稻仔，攏總有十外坵，遮的田，加減會探(tham)過別人的地界，嘛是無人敢講話。收冬的時，伊將稻稿擔轉來厝裡，將粟仔lu̍t起來，稻粟曝來食，稻稿曝來燃火，真真是現代原始人。
伊猶有一項真特別的頭路，就是做「kám-tsai」。原來庄裡若有喪事，就愛倩司公來做司公，另外閣請阿掌伯來做kám-tsai，就是佇司公邊仔發落金炮燭佮各項牲醴祭品，伊的工錢佮司公仝款，算是真好價啦。我想，這嘛是庄裡的人暗中共伊贊助的善事。
我真好玄，kám-tsai的漢字是啥物？想來想去，大概是「𥴊壺」的「𥴊」，因為真濟祭品攏囥佇𥴊壺內，欲用真利便。啊tsai咧？我知影知府、知縣的知(ti)是掌管的意思，敢是kám-tsai共這字讀做白話音tsai？我毋知，我閣問現此時的kám-tsai，伊嘛是毋知。
阿掌伯別世(pia̍t-sè)數十年矣，我見擺若想起彼个拋荒(pha-hng)的年代，彼个散赤的阿掌伯，心內就有淡薄仔悲傷，希望伊這馬佇另外的世界，毋免閣再過彼款赤甲入茸的日子。