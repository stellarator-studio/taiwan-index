---
issue: 180
title: 𤆬狗仔散步
author: 藍春瑞
date: 2016-07-07T00:00:00.000+08:00
topic: 生活
difficulty: 1
wikidata: Q98095551
wikidata_link: https://www.wikidata.org/wiki/Q98095551
author_wikidata_link: https://www.wikidata.org/wiki/Q98096370
author_wikidata: Q98096370
---
下晡小可仔烏陰烏陰閣無日頭，想欲牽這兩隻一烏一白的狗豚仔來去『綠色公園』罔行罔散步。對狗仔囝掠來飼到今，猶毋捌予去外口看一下仔這个鬧熱的世間是咧耍啥物齣頭、變啥魍。緊早慢著去做的代誌，趁這个流擺，𤆬出來適應嘛是正板的。
頷頸仔箍佮縛狗仔的索仔是軟軟的尼龍布拗雙沿去車的帶仔，應該是誠勇，料袂到這兩隻狗仔攏無慣勢坐踮車內，著愛那拖那喝才硬共拐入去。盍會知影落車的時陣煞顛倒反，佇車內伸一下勼一下，欲敢若毋，姑不將就硬共踢出去。紲落去，看著遐爾仔濟的車咧來來去去，兩隻攏驚甲拑佇輪仔邊毋敢振動。我共阮某講規氣用抱的，自按呢那行那閃車過大路，才共放落來。
入來公園了後，我牽的彼隻烏狗耳仔匼匼，尾溜揜佇尻川後，身軀半跍閣毋敢開步咧行。彼種膽膽驚驚的款勢，真正是無大無才。行都無幾步，看伊欲死盪幌閣沿路驚惶沿路拖沙的跤步，真正看袂落去，就共搝來涼亭仔跤的石椅仔邊，坐落來看規遍青翠閣鬧熱滾滾的草埔。想袂到伊煞拑佇我的大腿邊，身軀咇咇掣。佇家己的園仔內吠甲嚇嚇叫的架勢攏毋知走去佗，仙都想無盍會差遐濟咧！
顛倒阮某牽的彼隻白狗就無仝矣，耳仔徛直，尾溜躘懸直透搖，目睭溜溜瞅瞅，是彼款好玄的架勢。對四箍圍仔的人攏毋敢有歹意，嘛無吠甲半聲出來嚇驚人，佮佇厝裡比起來嘛猶差一橛。
轉來到厝，我共這兩隻狗豚仔差天佮地的代誌講予後生知。後生聽煞，才講伊捌𤆬彼隻白的去「綠色公園」兩改過，連這擺總算是三改矣，較加伊嘛行路有風、心情樂暢。毋過，後生閣共我偷講白狗仔頭一改去的時陣，驚甲滲尿閣兼疶屎，害伊見笑甲面攏紅起來，緊猛抱去水道頭的下跤洗尻川斗，代誌才煞去。若按呢來比並，烏狗是揜尾溜、肉會掣爾，猶無白的遐現世。
