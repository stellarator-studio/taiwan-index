---
issue: 149
title: 火燒柑
author: 彭瑞珠
language: 四縣
date: 2015-11-26T00:00:00.000+08:00
topic: 生態
difficulty: 2
wikidata: Q98095990
wikidata_link: https://www.wikidata.org/wiki/Q98095990
author_wikidata_link: https://www.wikidata.org/wiki/Q98096341
author_wikidata: Q98096341
---
阿舅在屋後背種十過頭桶柑，一有閒就行去屋背个細柑園抺抺摸摸，洩水、挷草、放肥料、剪樹桍一等煞猛，逐頭樹仔都分佢守顧到靚靚靚。三、四月仔，滿園青樹桍打起一蕊一蕊个細白花仔，間等一點一點卵黃色个花心，當得人惜，係一陣風吹過，清香幼秀个香水味還會拂到滿哪仔都係！該香氣，冤枉正得，有錢乜買毋著，你係在柑仔樹開花个時節行過柑園，一定愛曉得頓腳下來享受一下該香氣。
花皮一落地，青青个細柑仔子就緊大，毋過，柑仔子大異慢，愛一路等到年會到了，柑仔正會熟水，故所講佢係年柑。阿舅个年柑正經有用心守顧，一粒一粒平大圓篤，毋會媸，總係，粒粒都係火燒柑。
「阿舅，你買著火燒柑个種哦？」
「火燒柑哪有種？怕係若嫂煎魚仔、炒菜恁猛火，正會分油煙燻著！」
火燒柑个皮粗粗赤赤，賣相毋靚，毋過，厥水分異足又較有柑仔个香氣，故所當有柑仔个味緒，好食！總係，明明就種桶柑，人家个桶柑黃臘黃臘靚靚，阿舅年年都出火燒柑，敢正經係種草有問題？仰會恁怪奇！
原來，係阿舅个柑園在屋後背，較背日，雖然日日有人掌等，毋使洩除草劑乜毋使打農藥，一隻山牛牯分人看著都會摎佢捉忒，佢想愛在該位出子喫柑仔樹根、害樹仔黃忒，該斯毋使想！毋過，有一種蝨仔安到柑橘銹蟎，細細隻仔、像頭那毛恁(an)幼仔定定，𫣆个目珠全全看佢毋著來捉，佢本旦就好囥在日頭較晒毋著个葉下樂樂个喫柑仔皮，阿舅背日个柑園就盡堵好。柑仔皮分這種蝨仔喫過會出油，柑仔油摎空氣鬥共下就變到烏色烏色个火燒柑了，係柚仔皮分佢蜒過，乜會像噭眵過樣仔留等目汁痕。
故所，火燒柑毋係分火燒著、毋係分日頭㸐壞，乜毋係分阿嫂个油煙燻著，係蝨仔講該粒果子無打著農藥个天然認證。
