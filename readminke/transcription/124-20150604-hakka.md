---
issue: 124
title: 番薯
author: 邱一帆
language: 四縣
date: 2015-06-04T00:00:00.000+08:00
topic: 懷想
difficulty: 2
wikidata: Q98095958
wikidata_link: https://www.wikidata.org/wiki/Q98095958
author_wikidata_link: https://www.wikidata.org/wiki/Q98096293
author_wikidata: Q98096293
---
逐擺聽著你分人阿腦，𠊎心肝肚就當歡喜，歡喜个裡背，包含欣賞同欽羨。
你，哪久來到這位，研究臺灣植物遷徙歷史个人，會有最正確个答案。對你這「番」个安名來看，確定你係來自漢人以外、甚至係臺灣以外个地方。有人講，你來自荷蘭，來自荷蘭人統治臺灣个年代。𠊎想，這毋係重要个，盡重要个係，看起來泥棍棍仔个你，生來就無異好看，毋著，應該講媸到看毋得正著。在這淨重視外表、表面个所在，會有當多人說你，你應該會感覺安慰同歡喜正著。當然，人家說个毋係若个外表！
自你來到這，有當多人，這兜人可能食飽閒閒，無麼个事好做，逐日就同你來看、詳詳細細來注意；無就係一日到暗，同你接觸、同你認識、了解，看出若个特色！人家講若个外形像臺灣，意思係講你像臺灣，或者直接講你係臺灣，臺灣係臺灣人个爺哀，該臺灣人就係番薯子！你怕有聽過有兜細人仔，分人安到「大番薯」、「番薯牯」這兜得人惱過得人惜个名仔。
見泥就生，係若个另外一種特性！儘採擲到哪地泥下，毋使幾多日你就開始生芽、綻筍，就算無泥个所在，時節一到，你乜綻出嫩芽來。你生出个藤、綻出个莖葉，儘採一截插入泥竇肚，共樣會生出葉、生出番薯來，人家看出你這特性，實在當有生命力！面對一路里來就遭遇苦難个臺灣、臺灣人，你係當值得學習个典範！不管遭受麼个苦難、抑係面對麼个艱難環境，你還係做得一路行等過來。求得生存、延續生活，在這垤土地上，展演自家个生命。
五、六十年前，窮苦人無麼个米好煮來食，正同你拿來煮湯食，民間流傳「無米煮就番薯湯」就係恁樣來个，這也表現出該群人知足安樂个觀念；該央時，毋罅米煮飯，也會摎你拿來同一息仔米共下煮糜來搭秤頭；到這下有人還知你安到「豬菜」，主要就係該央時同你炆來分豬仔食个！毋知係因爭這下營養保健觀念个發達，抑係你本身就有个、豐富个營養特性，原旦窮苦人、或者豬仔正愛食个東西，這下變到營養个、康健个、有機个食物！這種變化，係人个觀念改變引起个，對𠊎來講你一直，無變！
逐擺聽著你分人說，𠊎心肝肚就當歡喜，𠊎也希望自家一直像你，無變！
