---
issue: 115
title: 白布纏身去做仙
author: 藍春瑞
date: 2015-04-02T00:00:00.000+08:00
topic: 文史
difficulty: 2
wikidata: Q98095468
wikidata_link: https://www.wikidata.org/wiki/Q98095468
author_wikidata_link: https://www.wikidata.org/wiki/Q98096370
author_wikidata: Q98096370
---
差不多佇我七歲的時陣，看過一項誠無啥仝的代誌，佮我了後捌看過的喪事相比並起來，牢佇頭殼內的記持袂講得深，若無共伊寫落來，恐驚自按呢會袂記得，就真無彩矣。啊若現此時，社會四常猶咧做的，佮喪事有牽磕的過程，就無欲抾來閣會(huē)矣。
入木的進前，用白布先共人的身軀纏起來，包甲親像以早埃及的『木乃伊』按呢，就是這項佮人無仝爾。
阮兜對面一間開撩柴館的頭家人仔，伊有入家甲的大某，廿三歲過身的時陣，我無親目睭看著𪜶辦喪事的頭佮尾，按怎變我無甲偌知。毋過，伊第二改閣娶入門的後岫，大體仔是1959年，我讀國民學校二年的彼當陣無去的。這改我有拄著，略略仔會記得遮li-li-khok-khok的工課。
欲入木的時，大厝早都攢便便囥踮邊仔聽候……。先共兩塊長椅條排予開開，拄好通架一塊兩尺半闊七尺長的門扇板，頂面鋪兩、三沿規領的白布，抾予平齊了後，共身軀搬鋪起去頂懸，綴手閣共白布搝予伸。頭一步著愛共身軀邊的白布量其約五寸闊裂一條，攏(láng)深到身軀邊止，逐條的長短，愛有夠雙爿搝倚來拍結。
用人的肚臍做中心點，先拍頭一个的死結，紲落去對頭殼開始閣拍第二的死結。這攏著愛兩个人一對手，一人徛一爿，共白布條準索仔按呢，出大力縛結、搝絚。結有賰的兩條索仔尾，搝直閣牽去縛中心點，予中心點變做有兩粒平大閣做伙的死結。紲落去換跤蹄仔的所在結第三結，仝款的步數搝來中央變做有三粒平大、做伙的死結……，照頂下的順序直透結來中央。落尾仔所有圍來中心點的結，積做一蕊圓圓、膨膨親像「繡球花」遐大的布結，毋過，𪜶講是「蓮花」。
中央這粒大蓮花，牽一逝長長的小蓮花，牢佇白布頂面，媠閣好拈提；兩个人四肢手同齊出力，共大蓮花捾浮，小蓮花佮纏白布的身軀原在伸直直，同齊牚懸的時，邊仔鬥跤手的人，即時共下跤的門扇板徙走，換捒大厝去承纏白布、結蓮花的身軀，寬寬仔囥入去內底。閣來的過程，應該佮平時辦喪事的入殮差無蓋濟，就無欲抾來餾矣。
