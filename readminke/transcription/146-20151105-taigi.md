---
issue: 146
title: 脆柿仔
author: 藍春瑞
date: 2015-11-05T00:00:00.000+08:00
topic: 文史
difficulty: 2
wikidata: Q98095506
wikidata_link: https://www.wikidata.org/wiki/Q98095506
author_wikidata_link: https://www.wikidata.org/wiki/Q98096370
author_wikidata: Q98096370
---
種菜的網室外口有一欉皮皺皺的柿仔欉，倚根盤的頭有大人的跤骨遐粗，若按塗跤算起應該有兩米懸，著愛躡跤尾才探會著。葉椏披展甲像雨傘彼形，會當遮日兼閘蔭。寒人的時陣，葉仔沓沓仔家己反黃，落甲光光光，賰枝骨仔綴冷風咧搖幌。
頭起初，我掠做伊是致著啥物病毒，才會直透落葉。伸手去搝幼椏的枝尾，像弓仔按呢韌韌。出力硬共遏斷，內底青青略仔澹溼，心肝才安落來。閣過一月日，我就趁這个無葉的流擺，共齴sī-suā的枝椏鉸鉸掉，欲叫伊坦橫生，毋予伊躘懸起去。
開春了後，仝款冷冷的時陣，發誠濟花莓，開甲密密是，愈看愈歡喜就逐工共沃水。食賰的菜尾摒佇咧樹頭，閣黜淡薄仔塗共崁起來，想講八、九月仔的時，看有通挽幾粒仔來食無。
逐工咧看，就袂去斟酌是毋是有咧大，閣再講我嘛毋知影底時伊才會夠水。雄雄有一工，塗跤落一粒毋知予啥人齧一半的柿仔，我臆是膨鼠較大面。這陣的柿仔外皮是青青𠕇𠕇，內肉閣黃黃芳芳，應該是咧欲熟矣，若無緊共挽落來，恐驚會食無。即時徙馬椅跂跤，伸手大細粒總共請請落來。
頭一步是泡茶浸柿仔，另外一步是箸尾搵豆油，點起去蒂頭頂懸。自按呢共柿仔分做兩桶囥踮桌跤，第十工搵豆油彼桶先反黃，閣兩工就總熟矣，毋過泡茶彼桶十五工才反黃。
論真來講，菜市仔咧賣的，大粒閣黃㽎㽎(n̂g-sìm-sìm)，袂咬喙閣好落喉，反顛倒我家己種的，細粒子，味無通遐甜，閣略仔澀澀，毋過嘛是猶會吞得。敢會是因為無落肥，干焦沃水爾，正經有較差淡薄仔。自按呢，反黃的先窒喙空，憑頭揀來食，免三工就捽甲無半屑矣。