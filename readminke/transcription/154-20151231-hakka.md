---
issue: 154
title: 拚番薯
author: 李秉璋
language: 詔安
date: 2015-12-31T00:00:00.000+08:00
topic: 懷想
difficulty: 1
wikidata: Q98095996
wikidata_link: https://www.wikidata.org/wiki/Q98095996
author_wikidata_link: https://www.wikidata.org/wiki/Q98096269
author_wikidata: Q98096269
---
煮飯摻一兜番薯較好食哦。現時个人愛食番薯，愛佢甜甜个味、軟軟逑逑个感覺。在日本時代生活過个人，聽著今个人恁愛食番薯，去便利商店買烳番薯食，會感覺實在時代無共款啊。成過係藏空襲、食番薯簽飯，食到會驚。這滿攏無共啊。
成過細漢時，田底種番薯，到拚番薯个時，歸屋下个人做一下攏愛真無閒。在田底用牛拖犁犁番薯行，犁過了後，歸陣人跈後背提畚箕撿番薯，擱跈一個人牽布袋，撿淰即漕落布袋內底。布袋若張淰，即攣起來。到時即會䀴著歸田洋个番薯布袋。嘛有直接拁番薯拚落牛車底載轉。遐時務若像在做醮，歸田洋攏係人。等主人家拁番薯收成後。隨跈歸大陣老老嫩嫩在遐撿犁無著抑係較毋成猴个番薯。撿番薯个人手擎一支掘仔擱擐一隻桶，罔耬罔耬，有時務用腳罔踢罔踢，若踢著一莖大粒个番薯即若像著獎券，暢壞壞。
屋下這裡嘛係鬧熱滾滾，老儕、細子做一下出動，大家拁番薯鬚掣莫，有个拁掣好个番薯直接送去倉庫囥。另外一兜用畚箕畚去井脣，用水洗得佢淨俐，擱來用番薯絞絞做番薯籤，用畚箕捧去泥坪平頭搣搣个炙日頭。所以在頭前坪，會䀴著真多人在無閒。番薯籤炙到暗啊，即愛用祛齊掃歸墩，用布帆揞起來，正毋會凍露水抑係得雨涿。
反轉日，愛用穀耙拁番薯籤耙開炙日頭。嘛愛有人顧，有枵雞企在遐肖想偷食。毋過人講「枵雞無惜箠，枵人無惜面皮」若像有影。雞用棍仔攔走，趁你無注意个時，又擱來偷食。正經係「顧賊歸夜，做賊一時」。防毋會了。等番薯籤炙燥，愛用布袋入入起來囥在倉庫，討食个時提桶仔去張，三頓攏係番薯籤飯，在飯底正有一碗頭个淨米飯定。所以成過个人正會講食番薯食到會驚。現時䀴著用鐵牛在拚番薯，用拖拉庫載，確實時代係無共啊！