---
issue: 44
title: 踢銅管仔
author: 陳憲國
date: 2013-11-07T00:00:00.000+08:00
topic: 懷想
difficulty: 2
wikidata: Q98095383
wikidata_link: https://www.wikidata.org/wiki/Q98095383
author_wikidata_link: https://www.wikidata.org/wiki/Q98096340
author_wikidata: Q98096340
---
個外月前，真歡喜接著一个電話，是一位大約五十年前，同齊佇臺南佳里附近的一間農校教冊的同事敲來的。予我想起彼當陣，阮同齊耍踢銅管仔的往事。
向時(hiàng-sî)，臺灣的電視業拄發芽，猶未生枝湠葉，阮遐當然猶無電視通看。彼陣，阮有成十个少年老師，攏同齊蹛佇學校的獨身宿舍，庄跤所在暗時仔無代誌做，阮做老師的嘛歹勢去外口賴賴趖(luā-luāsô)，就定定相招踮學校內底耍踢銅管仔。
踢銅管仔的耍法，是代先揣一位較曠闊的所在，閣提一个空的銅管仔做器具，人數通常是五、六个人以上。代先踮塗跤畫一个細个圓箍仔，共銅管仔倒崁囥踮中央，閣用jia̋ng-kián掠一个人出來做óoh-nih，賰的人凊彩揀一个出來共銅管仔踢出去，踢愈遠愈好，通好有較長的時間通走去覕起來。óoh-nih著愛去掠人，通來替伊做óoh-nih，若揣著人，著愛叫出伊的名，閣比伊較代先走倒轉來踏銅管仔才準算，óoh-nih就換人做。佇óoh-nih離開銅管仔去掠人的時陣，逐个人攏會使走出來共銅管仔踼予遠遠遠，óoh-nih著愛閣先轉來共銅管仔抾轉來原位，才會當閣再出去掠人。就按呢一直耍落去。普通攏會耍甲偯tuh-tuh，才甘願歇睏。
咧耍銅管仔的時陣，有一寡較孽(gia̍t)的人，嘛會共人變猴弄。親像其中若有人同齊攏想欲創治某乜人，就暗中佇銅管仔內底囥真濟磚仔角抑是石頭仔，事先講通和，叫óoh-nih離開銅管仔位較遠淡薄仔，唌(siânn)彼个𪜶想欲創治的人走出來踢。伊若中計，看óoh-nih無佇咧，定著會走出來大大力共銅管仔踢出去，想欲踼予遠遠遠，踢愈大力跤就愈疼，常在蝹(un)踮塗跤哀哀叫。這款創治人的代誌，雖然講毋是偌大的傷害，毋過，嘛是毋通學較好。