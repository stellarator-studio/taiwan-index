---
issue: 205
title: 跋倒
author: 陳憲國
date: 2016-12-29T00:00:00.000+08:00
topic: 懷想
difficulty: 1
wikidata: Q98095585
wikidata_link: https://www.wikidata.org/wiki/Q98095585
author_wikidata_link: https://www.wikidata.org/wiki/Q98096340
author_wikidata: Q98096340
---
咱人出世的時紅紅幼幼，差不多攏有序大人咧照顧佮養飼，會使講比真濟無人疼、無人晟的野生動物加誠好命。到甲開始學爬、學行的坎站，無拄好就定定會跋倒，這嘛是真四常的代誌。這个時陣，序大人定定攏會講：「囡仔人骨頭猶軟軟，會跋才會大。」會大當然是咧講肢體方面的成長。
等甲開始去學校讀冊，佇學業方面就會佮人相比並。毋過，逐个人的生張無可能是平懸、平大的，無論是身體、頭腦抑是精神方面定著是會無仝款的。閣再講，人生無人會當保證一世人攏攑順風旗，起起落落才是正常的。若準講有時會倒退，無的確就是另外一个進步的起頭。早前有一寡少年人，無法度忍受學業的壓力，做出真濟戇代誌，實在有夠無彩，嘛足毋值的。
到甲青春期，除了學業以外，定著會拄著男女之間種種的問題。愛情對少年人來講當然是大代誌。有人講：「媠䆀無比止，佮意較慘死。」可見毋但是媠䆀的問題爾爾，緣份嘛是蓋重要的因素，毋才有人講生媠不如生緣，閣有人講：「緣份若到，米心就會透。」若是按呢，何乜苦單戀彼蕊花咧？
人佇社會咧拍拚，攏是會起起落落、浮浮沉沉。咱臺灣真出名的企業家許文龍先生，捌咧教示伊的員工講：「跋倒的時陣毋通隨𬦰起來，著愛四箍輾轉揣揣、看看咧，看有啥貨通好抾無。」當然毋是欲叫人抾錢抑是抾啥物寶貝，是咧叫人順勢吸收寳貴的經驗，對失敗當中學著物件，予家己會當成長，這就是先賢教示咱的「跋一倒，抾著一隻金雞母」的道理。
人生短短數十年，會漸漸行到尾站，這个時陣是「老骨𠕇(tīng)khong-khong，老皮袂過風」，萬不二若跋倒，無定著就無法度閣再𬦰起來矣，這才是上大的悲哀。欲按怎予老大人無病無疼，會當好好仔老去，才是真濟老大人上向望的代誌。