---
issue: 139
title: 男人最溫柔个名仔
author: 張美容
language: 海陸
date: 2015-09-17T00:00:00.000+08:00
topic: 懷想
difficulty: 2
wikidata: Q98095977
wikidata_link: https://www.wikidata.org/wiki/Q98095977
author_wikidata_link: https://www.wikidata.org/wiki/Q98096319
author_wikidata: Q98096319
---
「若爸最無用，你兜姊妹嫁忒幾久咧，佢一打開間門，就目汁漕流。」聽著這个話，𠊎乜盡無用，目珠眶跈等紅起來。𠊎知，𠊎姆講這个話，也係表示佢心肝肚个捨毋得。毋過，佢一溜較堅強，罕得看佢流目汁，毋像𠊎爸，對細人仔總係有一隻最軟、最毋盼得个心。
𠊎還細个時節，𠊎姆一日到暗就無閒直掣，像極樂仔樣轉無停，毋係洗衫、煮飯，就係掌店、渡人。因為降(giungˇ)著多，佢較無時間好哀奶𠊎這隻座最大个妹仔，𠊎逐日就目勾勾仔希望阿爸煞煞下班陪𠊎。𠊎最愛聽佢講古咧，雖然佢講來講去就係一條安到「金獅狗摎金獅貓」个古，也共樣用「你知狗仰會恁惱貓仔無？」來起榼，𠊎還係擘等金金个目珠，用期待个眼光，聽阿爸一遍又一遍講下去。尤其在該北風呼呼滾響，冷到奈毋得个冷天，兩子爺囥在被竇，一儕耐心講、一儕專心聽，該種个溫暖、幸福、滿足，到這下想起來，嘴丫角還會慢慢仔弛起來。
「毋好緊停動哦！啄目睡咧係無？」這時𠊎毋係伏在阿爸个膝頭頂分佢操耳空，就係伸出細細个手分佢剪手指甲。阿爸个輕手輕腳、細心細意、低言細語，就像一陣一陣柔柔个春風吹過，分𠊎舒服到目珠強強會眨落去。一般人屋下係「嚴父慈母」，𠊎屋下相反，係「慈父嚴母」，𠊎姆个信條係「細人仔細細毋搵(vud)，大咧斯搵毋直咧。」所以一直嚴條教子。𠊎爸認為「嚴官出惡賊」，打罵毋係好个教子方法，佢總係摎細人仔像寶貝樣捧到手巴掌，分𠊎兜最多个關心摎痛惜。
一溜里來，𠊎爸對人就盡好性，尤其對𠊎兜子女。𠊎毋識看佢對細人仔大聲細聲，也毋識看著佢對細人仔目䁯目抌。有人講：「阿爸，係男人最溫柔个名仔。」這句話印證到𠊎爸个身上，一滴就毋會爭差。