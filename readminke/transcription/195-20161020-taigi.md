---
issue: 195
title: 阿藤兄
author: 邱文錫
date: 2016-10-20T00:00:00.000+08:00
topic: 懷想
difficulty: 2
wikidata: Q98095569
wikidata_link: https://www.wikidata.org/wiki/Q98095569
author_wikidata_link: https://www.wikidata.org/wiki/Q98096294
author_wikidata: Q98096294
---
阿藤兄是阮厝邊，加我二十外歲。照理講，應該是叫阿藤叔才著，毋過阮佮伊是仝沿(kāng-iân)的麵線親(mī-suànn-tshin)，所以干焦會當叫伊阿藤兄。
我對伊第一个印象是六十外年前的代誌。彼陣，稻埕有百外枝杉仔，二三十枝𫞼(tshāi)做伙，相楗相並(sio-kīngsio-phīng)，成做一堆一堆的尖堆，親像小型的金字塔。
冬尾時天(tang-bué-sî-thinn)，阿藤兄佮仝年歲的叔伯兄弟咧牽尪仔補雨傘(khan-ang-á póo-hōo-suànn)，有人起興講欲𫞼杉仔堆，杉仔雖是相楗相並，毋過猶原真崎，大部份的人𫞼到半中站就摔落來，干焦伊𫞼到尾溜。阿藤兄𡳞神氣一下起(lān-sîn-khìt sı̍t-ēkhí)，就佇稻埕頭倒頭栽行路，閣是雙手用三枝指頭仔托(thuh)咧爾爾，是真本正餡(tsin-pún tsiànn-ānn)的閹雞行(iam-ke-kiânn)，莫怪逐家攏講伊是猴跤猴手的廖添丁。
第二个印象是艱苦的經驗。猶原是冬尾時天的欲暗仔，伊來阮兜過家(kuè-ke)，拆明(thiah-bîng)是欲來啉酒。阮老爸無佇咧，我是大囝，自然愛出面共伊招待。阮老母負責煮食，我負責伴食佮伴啉，啉紅露酒。做主人袂使儉酒，閣再講，我是佇厝裡啉，酒醉極加(kı̍k-ke)是爬去眠床睏爾爾，免驚免驚。
我就佮伊食酒配菜兼配話，主人毋但袂使儉酒，嘛愛主動敬酒才著，我攏有照禮數行。時間毋知經過偌久，伊欲轉去矣，我嘛著起來送客。欸！毋著，我頭殼楞窸倏(gông-sī-suā)，跤徛袂起來，袂當起身送客，就尻川牢佇椅仔，用喙共伊送出門，實在是落氣步盡展。
彼年我是高中生，這算是我轉大人(tńg-tuā-lâng)的大典，永世難忘的成人禮。後來幾十年，這个落氣代(làu-khuì-tāi)就予厝裡的人餾(liū)了閣再餾。
阿藤兄是尾代的作田人，佇農業衰微的時代，伊是韌命(jūn-miā)閣歹命。每擺我若想著遮的作田兄，攏有滿腹的不平佮毋甘。