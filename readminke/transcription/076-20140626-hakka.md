---
issue: 76
title: 阿姑仔過身
author: 李秉璋
language: 詔安
date: 2014-06-26T00:00:00.000+08:00
topic: 懷想
difficulty: 1
wikidata: Q98095896
wikidata_link: https://www.wikidata.org/wiki/Q98095896
author_wikidata_link: https://www.wikidata.org/wiki/Q98096269
author_wikidata: Q98096269
---
昨夜阿怙拁𠊎講，你姑仔送去加護病房。這關大概係過毋會過啊？今日晨早5點外，阿怙打早喊𠊎起來，講你个阿姑仔送轉舊屋啊。這時𠊎嘛攔緊喊夫娘和後生起來，轉去舊屋䀴阿姑人世頭尾一回。轉到舊屋，阿姑仔个序細攏攔轉來，廳下嘛拚好，兩個阿女和做事个人替阿姑仔捽膴身和換衫褲。
因為阿姑仔係留落來招个，阿怙係佢个阿弟，所以成過大家係一家子人。自細𠊎个屋下即係一大火灶个人。表兄弟姊妹和自家个兄弟姊妹攏真大陣。所以阿姑仔對𠊎人來講即係自家人。在阿姑仔多回入院，阿怙十分關心密密去䀴佢。成過姑丈、阿姑和𠊎怙跈蒔田班、割禾班，大家做垺打拚，普通時阿依和阿姑仔輪煮飯，做垺種美濃瓜。大家雖然辛苦，毋過大家係共齊打拚。落尾姑丈無去啊，阿姑嘛年歲老啊，佢嘛不時拁阿怙鬥割菜、鬥洗美濃瓜。大家蹛做垺相照顧有著。
等𠊎回家鄉食頭路，阿姑仔个序細嘛攏搬出去伸佢一個人定。阿姑仔對𠊎个後生和阿女特別个惜，細子去隔壁若像行灶下。有時務細子無人好顧，阿姑仔會拁𠊎講，你討出去，細子得𠊎顧即好，得𠊎十分个感念。
回想起阿姑仔，有客家莊下人个勤儉，打早起來煮飯，即愛無閒到暗。又真愛淨俐，滿仔位攏拚掃到淨淨，草嘛割到斷點。䀴著幾年前个攝影，佢擔一張椅，坐在坪䀴歸陣細子在賞，細子走來走去，佢嘛䀴著全然歡喜，這即係老儕人惜細子个心。䀴著過去十外年來翕个相，一斡身，細子攏變恁大漢，膴身脣个人嘛一個一個無去，得人無限个感慨，更加愛知寶惜現時膴身脣个人。無論係親人抑係朋友，大家攏愛寶惜做垺个時務。