---
issue: 82
title: 雞啼
author: 邱一帆
language: 四縣
date: 2014-08-07T00:00:00.000+08:00
topic: 人物
difficulty: 1
wikidata: Q98095903
wikidata_link: https://www.wikidata.org/wiki/Q98095903
author_wikidata_link: https://www.wikidata.org/wiki/Q98096293
author_wikidata: Q98096293
---
逐擺聽著吂天光个雞啼，阿梅就會愐起，五十年前个往事。
朝晨頭五點邊仔，隔壁雞塒寮个雞公就咯咯咯緊啼，毋使多睡个阿梅，當早就䟘床。煮朝、做菜園、炆豬菜、去山頂做事……，這係阿梅五十年前，逐日就愛做个事頭。
阿梅原旦係大戶人家，做細妹仔時節，除忒學習裁縫、到青果合作社撿柑仔以外，毋識做過麼个粗事。嫁到邱屋來个第三日，就愛落到灶下去，同家娘共下煮飯煮菜分一屋家人食。吂識煮過菜个阿梅，手腳慢板毋使講，連一樣菜就毋會煮，家娘黏邊就講：「毋會煮菜敢嫁到吾邱屋來！」當下，阿梅目汁含等，暗晡頭愛睡目時節，自家一儕人正在間項偷偷仔噭。家娘該句話，在阿梅心肝肚囥吔五十年。
阿梅盡記得結婚三個月過，老公就去金門做三長年兵。自家一儕人，愛面對老公个大家庭，長輩像阿婆、家官、家娘、阿叔、叔姆、大娘姑；晚輩像小娘姑、小郎叔……，該央時，阿梅比麼人就較生份，感覺比麼人就還較細樣仔！還有，大家庭个事仔，像煮菜、洗衫褲、送點心、摘茶、摘柑仔、㧡秧仔、餵頭牲……，屋家个、菜園个、田坵个、山林个事，哪位就愛到、哪位就愛做。阿梅愐起該段往事，緊講愛做毋怕，較苦乜毋使驚，總驚分人刁琢、分人苦毒，該就毋知愛同麼人講正好囉！
老公做兵轉來五年，細人仔一隻降過一隻。老公上臺北做頭路失敗，毋敢轉屋。大家庭無法度包容佢一家人──阿梅同四個細人仔，就分人逐到柑仔寮去戴。柑仔寮無浴堂、無便所乜無灶頭，刻耐仔破錢笐仔來打灶頭，用幾垤仔亞鉛板來潢浴堂，間項放隻尿桶來做便所。逐擺落大雨，還愛用錫桶仔承水，承著个水就拿來洗碗洗筷。阿梅當記得，戴在無十坪个柑仔寮，係佢同一群大細最艱苦个時節，發風落水、𥍉爧響雷公，佢同細人仔總係擠擠到一頂眠床，大家偎到共下，毋使驚，當燒暖！
逐擺聽著臨天光个雞啼，阿梅就會愐起該段往事。