---
issue: 120
title: 雞牢
author: 藍春瑞
date: 2015-05-07T00:00:00.000+08:00
topic: 文史
difficulty: 2
wikidata: Q98095474
wikidata_link: https://www.wikidata.org/wiki/Q98095474
author_wikidata_link: https://www.wikidata.org/wiki/Q98096370
author_wikidata: Q98096370
---
頭改掠入來飼的雞仔囝有十隻，到今賰七隻爾爾，毋過𪜶的身軀愈來愈大，原本起的雞牢細細櫥仔，有較狹淡薄仔。好佳哉連紲有曲(khiau)三隻去，啊若無早都𤲍袂落去。講是無幾隻，拄著透風落雨就親像櫳仔內的犯人按呢，規陣櫼櫼做一伙，真正袂堪得。
今仔日六點起床，門口埕早就烏陰烏陰，山頭的雲尪直透罩倚來，看是強欲落雨的款，佮昨昏比起來嘛加冷誠濟，無來去起新雞牢仔袂煞。進前就有料算講，緊慢著愛起新的，鐵網仔佮玻璃纖維浪板早都攢便便當咧等，這聲跤手若無較猛咧，聽候雞仔囝沃著雨抑是拍寒著，真正就袂赴市矣。
先崁厝頂，用塑膠管硩纖維浪板，一頭釘釘仔，另外彼頭縛鉛線，四箍輾轉圍烏網仔閘風雨，都猶未釘好勢，雨毛仔就來矣。拄好大漢囝喊食晝，綴手收家私歇睏。食飽䖙佇膨椅頂，眯差不多有半點鐘，就趒起來戴笠仔、穿雨幔，毋敢閣蹚落去。
紲落去，鋪塗跤兜的鐵網仔，寸尺有較奒(hai)淡薄仔，著愛小可仔裁過才會合。閣欲予雞屎好摒掃，鐵網仔下跤舒玻璃纖維浪板，水沖就家己流出去，免閣像往過按呢，逐工共塗跤兜的柴枋仔夯起來洗一輾轉透。若是拄著好天猶曝會焦，落雨天沓沓滴滴，舞甲袂得通焦才是歹剃頭。
雨愈來愈大，欲按怎共雞仔囝對舊的趕去新雞牢仔咧？頭一步先徙燒燒的電火球仔，予新岫較袂遐生冷。拄仔好電線有夠長，通吊起去懸頂，免閣牽新的線路。第二步提飼料槽仔起來，共較芳的新料添予滇，水槽仔閣換新水，將兩項做伙囥入去新牢仔內。
上押尾的工課是欲按怎趕咧？過一睏仔久才想著用枋仔圍一條細細條仔的路予𪜶行，那沃雨那呼這陣眵目雞仔，我看𪜶欲入去新岫的時陣猶咧頓蹬，心肝頭膽膽的款，規陣你看我、我看你，才一隻仔一隻踏入去。我隨倚去共雞牢仔門圈起來，迵過門縫䀐著𪜶攏拑踮槽仔邊咧啄飼料、啉水，四箍圍仔閣真正有通風嘛袂潑著雨，即時予我喘一下大心氣，規身人焦鬆、輕可起來，穩心仔行入來厝內。
