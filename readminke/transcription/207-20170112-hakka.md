---
issue: 207
title: 老正學吹笛
author: 張美容
language: 海陸
date: 2017-01-12T00:00:00.000+08:00
topic: 抒懷
difficulty: 2
wikidata: Q98096067
wikidata_link: https://www.wikidata.org/wiki/Q98096067
author_wikidata_link: https://www.wikidata.org/wiki/Q98096319
author_wikidata: Q98096319
---
有一日孫仔放學轉，緊緊張張舂等落屋講：「阿婆，壞咧啦！𠊎這擺演講比賽个題目有一隻係『大家來䌈粽仔』，𫣆俚屋下無人曉䌈粽仔，𠊎愛講兜麼个？仰結煞呢？」𠊎看佢愁㤕㤕仔，煞煞安慰佢：「毋怕！毋怕！阿婆黏皮來學，到時大家就做得共下來䌈粽仔咧。」後背跈等落屋个倈仔聽著，笑等對𠊎講：「毋使恁辛苦啦！老咧正來學吹笛。」
𠊎知接等該句「學得會來鬚就白」倈仔毋敢講出來。佢長下看𠊎煮一餐飯愛幾下點鐘，到飯煮好，毋係這㸐隻膘，就係該熝隻疤。煮飯就恁樣咧，毋好講像䌈粽仔這恁麻煩又多工个頭路，佢毋信𠊎有本等學會，勸𠊎毋好惹佢較贏，敢有恁難？想著有句話講：「毋怕事難，就驚人懶。」這句話分𠊎盡大个鼓勵。
𠊎愐上愐下，「老咧學吹笛，學得會來鬚就白。」這句話其實係勸話人後生愛打拚，毋好老咧正來怪怨一事無成，係做毋得拿來推懶用个。儕儕斯講：「食到老，學到老。」老咧學吹笛，永久就毋會嫌慢，𠊎有盡多東西乜老咧正學个啊，像學會打電腦，當多工作就做得應付；跈等後生人用「臉書」，就做得摎朋友分享心情故事；學會用「line」，朋友之間聯絡感情就方便盡多。係毋去學佢，在這下个時代，將將會變一隻孤獨、跈毋著時代个老人。
愛學个東西除了有形个本事以外，還有盡多無形个東西正係正式愛學个，像愛學會打開心胸，接受別人个意見，正毋會變成一隻盎零、固執个老人；愛學會體恤後輩、將心比心，正毋會變成一隻刻情、厲害个老人，還愛學會修養好自家个脾氣，正毋會變成一隻壞癖、難服侍个老人。老咧愛學个東西正多哪！
人个一生，逐隻階段就有愛學个事情，成時會錯過時機，像𠊎因為有阿姆好倚恃，毋識想愛學包粽仔、打粄這兜矻矻硞硞个事，這下阿姆無好分𠊎倚恃咧正來學，雖然有滴慢，毋過總比毋去做較贏，人講：「毋怕慢，斯驚企等毋停動。」想到這，𠊎當有信心摎孫仔講：「阿婆來去請教人，看仰般來䌈粽仔，到時你摎阿婆學包粽仔个過程講分大家聽，包你毋會落潰！乜分若爸知，老咧正來學吹笛也毋會慢哦！」