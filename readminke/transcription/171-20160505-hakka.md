---
issue: 171
title: 天時變化
author: 林伯殷
language: 饒平
date: 2016-05-05T00:00:00.000+08:00
topic: 環保
difficulty: 2
wikidata: Q98096018
wikidata_link: https://www.wikidata.org/wiki/Q98096018
author_wikidata_link: https://www.wikidata.org/wiki/Q98096277
author_wikidata: Q98096277
---
今年个天時變化盡大，新曆過年个時節大家還無試著有幾寒，話著今年个寒天又會盡燒暖，毋多使背大襖了。吂知到月尾轉大寒，臺灣北部盡多毋識落雪个淺山通盤變到白雪雪仔，連平洋就差點仔落雪，大家手寒腳痺，見面就問：「仰會恁寒？」、「有去䀴雪無？」、「愛去哪位䀴雪較好？」盡多七、八十歲个老人家堵著這種天時，乜著下驚，想自家食到恁多歲還毋識堵過落雪。因為，臺灣係在熱帶地，想䀴雪，毋係愛去寒帶國，就係愛等到寒天時，䟓䟓去大山頂正有好䀴。毋過，今年無共樣，北部淺山也有落雪，毋使再過入到深山肚就有雪好䀴。該日，又堵堵好係禮拜天，盡多人把握這難得个機會全家同下駛車出門，從早到夜就有人上山䀴雪。長長个車陣摎山路塞到停動毋得，有兜人䀴煞，還在車輛面頂作(zogˋ)個雪人，載轉屋下做紀念。這種光景對臺灣人來講十分難得，連外國个電視臺乜有做特別報導。
毋過，耕種人堵著落雪就盡艱苦了！無胚著天時仰會忽然間變恁寒，還來毋掣搶收、做防備，就目金金䀴等自家辛苦種个菜、柑仔通盤分雪打熟忒、綿淨淨，毋單淨賺無半點錢，連工錢摎本錢就提毋轉來，想起來心肝就疾，耕種人真經係䀴天食飯啊！
盡多年以前，科學家就警告地球个過度開發，會造成天時个變化緊來緊大。臺灣恁多年來就受到天時變化盡大个影響──大寒、又大熱，病疾就增加；雨落到少就做旱，無水好耕種；風搓來到就發大風、落大雨，變成大損害。係人類再過無改變現下个生活方式，天時變化造成个損害絕對會變大。為著自家，也為著所有个人，大家定著愛學習過省儉个生活，做得隨手來關電火摎電器、少吹兜冷氣、多行路少坐車、衫褲著較久兜、資源回收再利用、食在地生產个菜、多食青菜少食肉氣……等等。係大家同心來做到以上个內容，相信天時會慢慢恢復正常，大家也較做得安居樂業。
