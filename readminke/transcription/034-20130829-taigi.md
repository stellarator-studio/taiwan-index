---
issue: 34
title: 糞埽
author: 藍春瑞
date: 2013-08-29T00:00:00.000+08:00
topic: 新知
difficulty: 2
wikidata: Q98095370
wikidata_link: https://www.wikidata.org/wiki/Q98095370
---
糞埽是纏佇文明國家的黏黐，親像司公仔象桮結相倚按呢，仙剝都袂開，才是忝；閣再講，處理糞埽的步數到今猶無法度十全十美，加減有寡敗害佮欠點的所在。比一个例來講，拖去坉海、埋入去塗跤，攏是積積做一伙徙去目睭看袂著的所在爾爾，糞埽仝款原在、牢佇地球的塗跤兜，曷(a̍h)無走對天頂尾溜去，實在嘛無偌𠢕；和穢甲規个街仔路，遮一搭、遐一撮散去四箍輾轉，有啥精差咧？
啊若這陣上時行的是共規車的糞埽捒入去焚化爐，放火硬共燒做火烌，敢準是無去的款；毋過，迵過煙筒排出來的是有毒的廢氣，囤佇半空中，予風吹咧走，綴雨霎仔閣沃落來塗跤兜，仝款是污染著這塊土地，礙著咱的健康，嘛無啥物較勥的所在。
這站仔較會予人呵咾的是資源回收的工課做甲不止仔澈底，無論官廳、社團、私人攏有人誠認真咧做，特別是抾字紙、歹銅舊錫的人，𪜶是存好心無嫌垃圾才共會用的資源窮(khîng)出來賣錢，一來增加廢物的利用予糞埽減少去，二來閣會當予咱的環境衛生變較清氣，這款善心人士，咱著愛共尊存，共𪜶幫贊。基層的縣市政府佮公所嘛攏有咧做抾潘、收糞的工課，攢免錢的桶仔予家家戶戶，鼓吹眾人逐工抾，派專人咧回收，向望這項工課做會順序、久長，樓跤樓頂、厝邊頭尾做予慣勢，正經是好心好行(hīng)、功德無量。現此時的科技，無法度做到攏無糞埽的境界，毋過欲按怎設法減量是逐个拍拚的目標，按呢咱的環境才有醫，生活品質自然提懸，囝孫序細有較好的日子通過。