---
issue: 167
title: 兄弟仔情
author: 黃文達
date: 2016-04-07T00:00:00.000+08:00
topic: 抒懷
difficulty: 2
wikidata: Q98095534
wikidata_link: https://www.wikidata.org/wiki/Q98095534
author_wikidata_link: https://www.wikidata.org/wiki/Q98096345
author_wikidata: Q98096345
---
兄弟仔情有偌重？論真講起來，朋友你兄我弟一目𥍉，比起「拍虎掠賊親兄弟」，猶是輸一大氣(khuì)。「一世爸母，兩世兄弟」，重疊的記持、交纏的血脈，仙剝都剝袂離。
兄弟仔若是結善緣，親像台塑集團的王永慶佮王永在先生，相伨相楗(kīng)，毋驚大風大搖！啊若是結惡緣，慣勢冤家相罵，臨時臨陣才來喋(thi̍h)彼『托爾斯泰』的寓言故事〈平分遺產〉，抑是閣餾〈遏箸教囝〉、〈和尚擔水〉、〈孔融讓梨仔〉的漚戲，結局相𫝛(siāng)吵家抐宅，雞仔鴨仔四界飛！
兄弟仔情有偌厚？講起來真見笑，凡勢拚袂過疊懸懸的銀票！濟濟好額人隨過身，序細財產分袂平，拍甲二九暝。人搶欲做皇帝，搶欲做阿舍，攑刀相刜(phut)相搩(kiat)，神主牌仔𢲸𢲸搟。這款落氣代，食茶破豆的時陣做議量，譬相(phì-siùnn)別人，嘛愛會記得點打家己，莫干焦數想財產，跤手畏懶毋願討趁，台頂台跤搬仝款的了然戲，隨个仔隨个綴咧落臉。
序大人毋通極愛比，五肢指頭仔無平長，比來比去會害囡仔失志自卑。「一枝草，一點露」，尊重、關懷、欣賞、呵咾才是好步數。囡仔人冤家三不五時，喙舌佮喙齒都會相觸，一个錢銅仔袂khin-khiang，袂使講細漢的古錐𠢕司奶，大漢的就叫伊委屈吞腹內。大細漢攏著公平教示，後擺兄弟仔才袂相爭相害。
咱人出世是白紙，自細漢若有用心引𤆬，往往袂走差。雖罔「細漢母仔囝，大漢某的囝」，樹大分椏，一人一家代，猶是會定定憶(it)著甜蜜的手足情誼。做老母的親像雞母掩一岫雞仔囝，共囡仔的心肝箍相倚；做老爸的佮兄弟親戽戽，互相相照顧。序細有樣看樣，好傳統就會代代湠。
英國『The Hollies』合唱團有一條感動人的好歌——〈He ain't heavy, he's my brother.〉（伊無蓋重，伊是阮兄弟），阮兄弟仔攏足佮意聽。感謝爸母好牽教，我佮阿兄、小弟年歲咧欲半百，各人無閒士農工商，雖然袂當定定守做伙，毋過這馬有『LINE』佮『FB』出手鬥相共，感情猶是結峇峇，親像咧放送這條歌！