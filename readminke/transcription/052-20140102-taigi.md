---
issue: 52
title: 澎湖好𨑨迌
author: 陳憲國
date: 2014-01-02T00:00:00.000+08:00
topic: 景點
difficulty: 1
wikidata: Q98095391
wikidata_link: https://www.wikidata.org/wiki/Q98095391
author_wikidata_link: https://www.wikidata.org/wiki/Q98096340
author_wikidata: Q98096340
---
頭一擺去澎湖，是佇1957年8月，彼陣我是高雄縣省岡中樂隊的隊員，受邀請去澎湖媽宮參加南部六縣市的童子軍大露營，地點是佇觀音亭的海沙埔。會記得是坐海軍的船去的，坐規半晡久才到位。印象較深的是猶會記得去海邊要水，予䖳(thē)磕著過敏，規身軀癢甲。
最近這幾年，攏有去遐擔當(tam-tong)語言競賽的評審。以早攏是前一日暗頭仔坐飛行機去，第二日評審煞就閣坐暗班的飛行機轉來臺北，今年文錫兄佮我同齊去，伊建議講看欲提早一工去抑是慢一工轉來，就會當有一工外的時間，通好去澎湖四界lau-lau咧。撨摵了後，阮決定提早一工去。
澎湖攏總有馬公市佮其他五个鄉。其中望安佮七美兩鄉算是外島，著愛坐船才會當到；啊若湖西鄉自本就佇馬公市的東爿面隔壁，另外，馬公、白沙佮西嶼(sū)嘛已經有橋相連起來矣。
彼工阮坐早班的飛行機到媽宮，先去旅館登記了後，就踮旅館邊仔租一台Oo-tó-bái，兩个人相載，騎去到西嶼的盡磅──西嶼燈塔。途中佇過中正橋的橋頭食晝，享受出名的鹹菜石咾魚、鮮蚵佮當地的海產。對媽宮到西嶼燈塔路程有35公里，途中有經過出名的通樑大樹、跨海大橋、二崁村的古蹟文物佮當地人所講的烏石頭風景區。路不止仔好騎閣無啥車，半日遊拄拄仔好。
彼暗，阮就共旅館定好隔轉日的船票。第二日早起，船公司就照時間派車來載阮去坐船。船先駛去七美島，食過晝倒轉來的時，才閣經過望安島。踮七美島佮望安島上岸的時，船公司攏有提供Oo-tó-bái予遊客騎去環島，四界𨑨迌。彼下晡三點外就倒轉來到媽宮矣。兩人做伴同齊去澎湖一暝兩日的旅遊，所費和佇臺灣差不多，逐家若有閒，應該著愛去澎湖𨑨迌一逝。