---
issue: 21
title: 狗蟻怨的哀怨古
author: 邱文錫
date: 2013-05-30T00:00:00.000+08:00
topic: 文史
difficulty: 3
wikidata: Q98095355
wikidata_link: https://www.wikidata.org/wiki/Q98095355
---
有一工，我去三峽舊街的古董店參觀，頭家介紹一个擲(tàn)佇塗跤的古董，伊先問我捌這款物無？我一看這是細漢捌甲有賰的物件，哪有啥物稀罕，翻頭考伊講這叫做啥物名？頭家講是『蟻除』，這是國語名，啊用咱的話講咧？伊煞袂曉，換我共講，這叫做「菜櫥仔跤」，閣有一个名叫做「狗蟻怨」。
狗蟻怨是親像薰觳仔(hun-khok-á)的圓碗，瓷仔做的，碗內中央有膨出一个平台，佮碗墘平懸，按呢中央佮碗墘(kînn)中間就有一條溝，灌水落去，就變做護城河，菜櫥仔四肢跤(tshāi)𫞼佇平台頂，狗蟻泅袂過河，鼻有食無干焦癮，佇護城河墘咧哀怨，才共號做狗蟻怨。頭家聽我講古講了，大概是想講我去煞著頂腹蓋，一定會買，煞(suah)出一个無天良的價數。這我買袂落去，行出店門，心內有一屑仔哀怨。
閣有一工，我來到鶯歌，拍店面揣無狗蟻怨，來到『陶瓷博物館』，館後有老師傅現場做物件，我佮伊參詳，共我做一副狗蟻怨，我用錢買。老師傅講伊是來示範，袂使做買賣。我又閣雙手空囉嗦，為著狗蟻怨，我閣怨一擺。我毋死心，去網路頂的拍賣網站揣看覓咧。啊！有矣！一副一千箍，這遍我有影去煞著頂腹蓋，免偌久我就共伊裝佇我舊厝的舊菜櫥仔跤，這時就賰狗蟻咧哀怨，我無怨。
差不多一年過去，我去厝邊一間真舊真舊的五金行買物件，煞看著一副狗蟻怨，即時就提來問頭家，這一副偌濟錢？伊講四百箍，按呢我佇網路頂予人摃盼仔囉？我又閣哀怨再起。實在毋甘願，我就閣買這副，按呢平均扯(tshé)，我一副才買七百箍爾爾，較袂遐哀怨。