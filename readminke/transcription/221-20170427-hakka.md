---
issue: 221
title: 手機、守機，人手一支
author: 林伯殷
language: 饒平
date: 2017-04-27T00:00:00.000+08:00
topic: 新知
difficulty: 2
wikidata: Q98096085
wikidata_link: https://www.wikidata.org/wiki/Q98096085
author_wikidata_link: https://www.wikidata.org/wiki/Q98096277
author_wikidata: Q98096277
---
從這恁多年大家換用智慧型手機後，屋下个電話就緊來緊少響咧，就伸八十零歲个阿姆成時會打電話喊𠊎轉老屋提菜、無就阿姑下把會打電話摎𠊎打嘴鼓定定！毋單淨打屋下電話个機會少忒盡多，連講手機个時間乜變短咧。因為，這下人用手指在手機面劃上劃下、點點仔，根本毋使講半句話，就做得摎字、圖、聲音、影片輕輕鬆鬆傳分幾十儕、幾百儕。自家个手機也做得隨時收著各方朋友傳來个消息，摎人聯絡變到盡利便。做得講，通信科技个發展摎人之間个關係拉兼咧，另外，乜做得講，係無用手機，摎人聯絡就會變成較麻煩。現下，除忒盡多歲个老人家摎盡細个細子以外，差毋多係儕儕有手機个程度咧！還過，手機越進步，功能越多，人就越倚恃手機、越守等手機，真經係「手機、守機，人手一支！」
這下手機个用途做得講係包山包海，想得著个、想毋著个通盤有，除忒講電話、傳消息、翕相……等一般个手機功能以外，日常生活不論時全做得利用著手機。晨早跆起，做得先䀴手機个氣象預報，大約知今晡日个天時變化後，正來按算上班愛著麼个衫褲。出門坐高鐵做得毋使打車單，直接點出手機个電子車票，在入門口脣个驗票機影啊過，聽著「嗶」一聲，就做得入站坐車，下車後乜共樣，用手機「嗶」一下，就做得出車頭，環保又方便。今有盡多公司採用電子公文，員工係用手機來收發，就算主管還吂落到辦公室，也係去國外出差，還係做得運用手機來批公文、了解公司个運作，摎工作交代好勢，毋會宕著業務推行。放尞日，想駛車載全屋下人出去旅行，做得先參考手機个景點紹介、網友意見，再過䀴地圖、設定路線。最好順續用手機注文旅舍、餐廳，摎歸個旅程安排好勢，到時去到景點，還做得用手機「打卡」，將遊尞个相片摎好心情傳分眾親朋好友。
手機个好處盡多，毋過，手機也會產生盡多問題，其中，「低頭族」就係最直接用來講該兜逐擺頭低低劃手機个人。這個詞除忒強調低頭个動作以外，還有一個盡重要个意思，就係點出該兜就顧劃手機，冷落身旁人事个人。有兜人，對手機裡背个朋友有講有笑，盡有聯絡，顛倒摎脣頭个同事、同學、屋下人講無幾句話，實際生活孤孤栖栖；有兜人使手機，低頭个時間忒長，造成目珠花、頸根硬鉸摎身體停動毋罅个健康問題。有兜學生，爽手機个時間忒久，暗晡頭無睡飽，第二日到學校無精神讀書，功課退步。總講，科技發展已經摎手機變成日常生活做毋得少忒个一部分，大家學習使用手機提供个各種新功能个時節，同時也愛學習仰般尋出自家運用手機个準則，正毋會分手機牽等行，也正做得保持自家个身體健康摎人際關係。