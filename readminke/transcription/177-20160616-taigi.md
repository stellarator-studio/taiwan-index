---
issue: 177
title: 厝前的金銀花
author: 邱文錫
date: 2016-06-16T00:00:00.000+08:00
topic: 懷想
difficulty: 2
wikidata: Q98095547
wikidata_link: https://www.wikidata.org/wiki/Q98095547
author_wikidata_link: https://www.wikidata.org/wiki/Q98096294
author_wikidata: Q98096294
---
幾年前，佮朋友騎跤踏車遊賞槓仔寮(không-á-liâu)的田庄風光，佇一間人家厝(jîn-ke-tshù)的埕前，看著一大片的藤仔花。朋友問我的花名，我應講：「這是金銀花，會開黃花佮白花，親像黃金佮白銀，才號做金銀花。」我講甲躼躼長，袂輸是專家咧！
其實我毋是專家，遮的話是囡仔時代阮二姆教的。彼陣我放學了後，攏愛牽牛去水窟仔un水。水窟仔邊是青phiàng-phiàng的竹埒(tik-lua̍h)，閣有幾欉藤仔拋(pha)佇頂頭。藤仔的黃花白花開甲滿滿是，正正是田庄春天的光景。阮二姆拄好對遐經過，我問伊這欉藤仔的名，伊就講出頂面的話，我也共伊記牢牢。
槓仔寮𨑨迌轉來，我就佇桃園田庄騎跤踏車四界踅，走揣我失散幾十年的金銀花朋友。庄跤的小路，人家厝的竹抱跤(tik-phō-kha)，攏揣無伊的影跡。毋死心去花市仔揣看覓，嘛是無。緣未到，人欲老，實在無伊法。
有一工，我過家(kuè-ke)去厝邊兜，伊是活(hua̍t)樹栽、活花栽的專業農民。我佇伊花績(hue-tsioh)的竹圍看著金銀花，就掠金銀花做話柄(uē-pènn)。
伊按呢講，現時農村衰微(sue-bî)，田園攏囥咧拋荒(pha-hng)，竹埒嘛死甲欲𣮈頭(khu̍t-thâu)矣。金銀花臭賤(tshàu-tsiān)是臭賤，毋過藤仔拋無路，欲汰討(thài-thó)會活？啊花市仔賣的是樹栽花栽，無人賣藤仔栽。
有影是專家，句句真言。我即時拜託伊共我活(hua̍t)幾欉，予我轉來栽種。幾個月了後，我就佇程尾花牆種3欉，閣佇厝前的菜園尾種2欉。
一年了後，有影伊拋藤人外懸(lâng-guā-kuân)，金銀雙花嘛開甲滿樹頂，予人看著會心涼脾土開(sim liâng pî-thóo khui)。朋友來厝裡，就笑講我想錢想甲欲起痟去。這有淡薄仔著脈(tio̍h-me̍h)，其實我全心的向望是：金銀雙花滿厝埕，金銀財寶滿厝廳。
