---
issue: 91
title: 粄圓嫂
author: 張美容
language: 海陸
date: 2014-10-09T00:00:00.000+08:00
topic: 人物
difficulty: 2
wikidata: Q98095915
wikidata_link: https://www.wikidata.org/wiki/Q98095915
author_wikidata_link: https://www.wikidata.org/wiki/Q98096319
author_wikidata: Q98096319
---
從細，𠊎這綱人就跈等大人喊佢「粄圓嫂」，毋知佢个名，也毋知佢个姓。該當時，莊肚个點心店，總係賣兜粄條、麵、米粉定定，就粄圓嫂除了這兜以外，還賣粄圓摎三角仔，尤其係粄圓，最好食、最出名，粄圓嫂个名就恁樣分人喊核(hedˋ)落去。
講起粄圓嫂个一生，實在會出目汁，佢細細就賣分人做花囤女，日日有做毋忒个聲事。圓房後，連連續續降三個細人仔，雖然辛苦，毋過，生活還算定貼。無想著，幾年後，老公就分日本人調去南洋做兵，一去就像斷線个紙鷂，無消無息，一直到臺灣光復也無轉來。屋下一群大細，又無男仔人，日仔實在難過。高不而將，就招一個老公轉來，兩公婆賣魚仔討食，艱苦个係，接等又降四個子女，兩雙手愛畜七個細人仔，無恁該(goiˋ)哪！
雖然共下生活六、七年，粄圓嫂个老公總試著，分人招擎頭毋起，又長下分莊肚人指指點點，加勝一大家人愛食使，擔頭重，一日暗晡，就拂下餔娘子女，偷偷走忒咧。粄圓嫂雖然傷心，毋過也盡認命，先摎三個細人仔分人，雖然毋盼得，心肝想，總比枵死較贏哪！續下來佢決定開間點心店，一頭賣點心，一頭渡人。隔壁鄰舍大家盡相惜，店仔生理當好，佢一做就幾下十年，粄圓嫂个名仔無人毋知。
人講寒門出孝子，一滴就毋會爭差，粄圓嫂个細人仔隻隻恁乖，一放學轉來，洗碗个洗碗、擇菜个擇菜、挼粄圓个挼粄圓、包三角仔个包三角仔，分人看著當感心。經過幾年，細人仔大咧，一個一個上臺北食頭路，粄圓嫂勞碌慣咧，毋肯摎僑一生人个點心店放忒，跈倈仔去臺北。嫁忒个滿女當有孝，一到尞日就轉來𢯭手，粄圓嫂貼貼做到七、八十歲，第三個倈仔正轉來接阿姆个手路，毋過，粄圓嫂還係逐日在店仔捩捩碌碌、無閒直掣，毋肯尞等享福。
加兩年仔，粄圓嫂就一百歲咧，𠊎想，就係這種煞猛、打拚，毋怨天、毋怪命个堅韌精神，正會養成出今晡日長壽个粄圓嫂。在粄圓嫂身上，𠊎看著麼个安到一枝草一點露；麼个安到天助自助！