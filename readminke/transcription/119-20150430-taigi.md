---
issue: 119
title: 鸕鶿鳥
author: 邱文錫
date: 2015-04-30T00:00:00.000+08:00
topic: 新知
difficulty: 1
wikidata: Q98095473
wikidata_link: https://www.wikidata.org/wiki/Q98095473
author_wikidata_link: https://www.wikidata.org/wiki/Q98096294
author_wikidata: Q98096294
---
寒天若到，就有真濟過冬鳥(kuè-tang-tsiáu)飛來過冬，親像金頭鴨仔、水避(pī)仔、南路鷹等。𪜶若飛到位，新聞媒體就會大量報導，就有真濟觀賞鳥仔的人走去做『粉絲』。其中有一種鸕鶿鳥，我完全無熟似，所以想欲去了解伊佮咱的生活有啥物關係？
原來伊佮咱生活有真大的關係，佇咱臺灣話內面嘛有真深的痕跡。伊佇臺語內面嘛叫做烏鴨仔(oo-ah-á)，因為伊規身軀烏-lu-lu，親像烏鴉仔(oo-a-á)，兩个的發音閣真相仝，毋過鸕鶿鳥是食水底魚，佮烏鴉仔食蟲豸(thâng-thuā)完全無仝，咱猶是叫伊鸕鶿較會當分別。
有一寡掠魚人將鸕鶿當做是賺食家私，專工訓練伊去水底掠魚，閣佇伊的頷頸縛一个圈仔，予伊掠會著，吞袂落，轉來才共伊喙內的魚仔挖出來。因為按呢，後來就有「鸕鶿箍頷(khoo-ām)」這句話：予伊掠會著，吞袂落，袂當出跤手。佮華語的『掣肘』、『綁手綁腳』意思相仝。鸕鶿出勤的時，行佇主人的頭前，真是威風凜凜。毋過伊沿路行，沿路放臭屎，實在袂孝孤得。主人為著三頓嘛著吞忍，就閣有「鸕鶿（前行）毋知尾後臭」這句，意思就是華語的「馬不知臉長」。猶閣有，伊替主人掠魚，家己煞無通隨意食，算來是拍手、奴才、石頭狗，所以嘛有一句話按呢講：「鸕鶿在來毋是時」。講伊自來都袂當出頭天，袂當得著好時機。
鸕鶿替人掠魚，閣予人講甲無一塊好，實在毋值。這是終身奴才的命運，無可奈何。今年鸕鶿若來遮過冬，咱佇咧欣賞的時陣，嘛愛同情𪜶替人類做奴才的苦情。
