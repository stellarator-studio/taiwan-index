---
issue: 49
title: 蕨
author: 張美容
language: 海陸
date: 2013-12-12T00:00:00.000+08:00
topic: 文史
difficulty: 2
wikidata: Q98095860
wikidata_link: https://www.wikidata.org/wiki/Q98095860
author_wikidata_link: https://www.wikidata.org/wiki/Q98096319
author_wikidata: Q98096319
---
前駁仔，𠊎兜兄弟姐妹渡阿爸、阿姆去北埔尞，順續食客家菜，阿姆笑等講：「若爸比細人仔較揀食，愛請佢無恁容易！」該載，該日个菜還算合佢个口味，佢最中意个係一盤炒萁蕨，青溜溜个萁蕨，面頂一隻黃淰念个卵黃，看著就餳人。「還久無食著萁蕨咧！頭擺飯桌頂毋打眼个菜，這下愛來到餐廳正食得著。」阿爸个話，摎𠊎兜兄弟姐妹帶轉多年前个童年。
細人仔時，𠊎識跈阿姆去摘萁蕨，水脣、山邊滿哪仔就有，毋過，毋係逐種蕨就食得得，阿姆一頭摘、一頭教𠊎選，但係蕨个種類盡多、生著又盡像，𠊎認毋得出，見摘一皮就愛問：「著(chogˋ)無？著無？」阿姆分𠊎問到無耐心講：「目珠摎𠊎換豆豉，𠊎就無愛。」摘轉來，阿姆先燙過，正拿來摎覆菜、薑嫲絲共下炒，覆菜个甘味摎萁蕨盡合，這係𫣆俚客家人最平常个食法。
有一種蕨，盡得細人仔个心，該就係「金狗毛」。佢个「根莖」會生軟軟、絨絨、金金个毛。生理人摎金狗毛个葉仔剪忒，留下四支大約５公分長个葉柄，晒燥後顛倒轉來放，加兩個假目珠，就當像一隻生金毛个金毛狗。記得頭擺跈阿姆去獅頭山尞，就有人在路脣排等賣，老弟噭等愛買，買轉來後滿哪位展，有人講金狗毛个金毛做得止血，毋過老弟毋盼得分人挷兜仔來試，毋知有影也無影！
「喌、喌、喌」一群細人仔對等山脣个雉雞卵緊嘍緊挷，大家相信，雉雞卵生到地泥下个「卵」，愛喌喌滾嘍正挷得有，所以又摎佢安到「喌喌卵」，莊下个細人仔會挷來準零嗒食。對該無麼个零嗒好食个年代，係無嘍著喌喌卵，該種打爽、失望个心情，係這下麼个東西用錢買就有个細人仔無辦法體會个。
一盤菜帶分𠊎兜兄弟姐妹講毋煞个話題，𠊎兜个子女像聽古樣，有兜毋信、有兜試著好笑，唉！兩個世代、兩種生活；兩個世代、兩種心情。