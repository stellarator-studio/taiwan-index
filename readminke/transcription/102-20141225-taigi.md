---
issue: 102
title: 臺灣的狗仔話
author: 邱文錫
date: 2014-12-25T00:00:00.000+08:00
topic: 文史
difficulty: 2
wikidata: Q98095452
wikidata_link: https://www.wikidata.org/wiki/Q98095452
---
咱攏捌聽人講過，狗是人類上蓋忠心的動物，人類飼狗有幾若千年的歷史，所以狗佮咱的生活就有真親密的關係，佮咱的語言嘛有真深的交纏(kau-tînn)。
這馬就對抱狗囝來飼講起。欲去的時陣，愛捾一包糖去送禮，叫做「硩狗岫(teh-káu-siū)」，這毋是買賣，是欲答謝狗主人的辛勞，這是咱臺灣人彎彎曲曲的人情世事。飼狗是欲顧門，為著驚伊「食飽肚重(tōotāng)」，中晝頓就共省起來，毋才有「狗無中晝頓」的講法。日時仔，若是家己人轉來，狗會吠閣會搖尾，算是親昌(tshin-tshiang)啦，所以有一句話講：「飼狗嘛會搖尾。」意思講狗都捌人情，免講是人！
啊若生份人來，狗是吠甲雄蓋蓋(hiông-kài-kài)，有時閣會咬人呢，特別是一身襤褸(lâm-luì)的乞食，定定是在劫難逃，因為「狗咬衰跤」，狗是天生大細目的，莫怪乞食攏攑一枝枴仔咧趕狗。其實，咱人過身，來到黃泉(hông-tsuân)路上，猶原有銅蛇鐵狗咧閘路，所以有人就佇棺柴內囥一枝桃枝，予伊會當趕狗。這就是「死人扲(gīm)桃枝」，有效無效我毋知，有一工我若有經驗，才回陽共逐家報告。
狗暗時仔佇厝外顧門，是伊的神聖使命，毋過有當時仔伊會神聖過頭，吵甲人馬不安(jîn-máput-an)。原來自早以來，刣豬兄攏是半暝仔來庄裡掠豬，載轉去豬灶刣，拄好赴天光開市。三更半暝掠豬，豬仔會吱吱叫，這个時陣，厝裡的狗就會吠甲生瞋活掠(tshenn-tsinua̍h-lia̍h)，閣較慘的就是，庄頭佮庄尾的狗攏參咧吠，一時間，規庄攏是狗聲，袂輸咧吹狗螺呢，這就是「庄頭掠豬，庄尾狗參咧吠」，也就是華語的：『一犬吠影，眾犬吠聲。』
時代變化真大，咱這陣是用錢買狗來飼，嘛照三頓予伊食貴參參的狗飼料，閣關佇厝內惜命命，啊嘛無掠豬的悽慘叫，看來，咱需要一套新的狗仔話。