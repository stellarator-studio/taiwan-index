---
issue: 216
title: 阿述伯
author: 張美容
language: 海陸
date: 2017-03-23T00:00:00.000+08:00
topic: 人物
difficulty: 2
wikidata: Q98096078
wikidata_link: https://www.wikidata.org/wiki/Q98096078
author_wikidata_link: https://www.wikidata.org/wiki/Q98096319
author_wikidata: Q98096319
---
見轉外家摎阿爸阿姆譫哆，提起最多个毋係親戚就係鄰舍。因為𠊎盡細就出去外地讀書，又加幾下十年過去咧，當多鄰舍就像戲棚頂擎旗仔个，上臺去旗仔擛擛仔、喊幾聲就下臺咧，無留下麼个印象。也有一兜人像戲棚頂个主角，雖然戲仔煞棚咧，毋過佢个身影到這下還真真留在𠊎个記憶肚，阿述伯就係這種人。
𠊎記得个阿述伯，差毋多有六十空歲，人生著細隻細隻、有滴仔痀腰，逐日著等一身㝗㝗㝩㝩个粗布衫，分人看起來還較矮細。佢無餔娘也無子女，一儕人戴在一間細屋仔肚，毋知係人少也係為著省電，暗晡頭總係看佢點等一蕊細細蕊个電火，孤栖孤栖坐在一張壞壞个交椅頂，一頭聽收音機一頭啄目睡。長下斯聽著大人講：「阿述伯無家無竇，實在艱苦哦！」
一到拜六暗晡，就會聽著隔壁鄰舍這儕喊、該儕揚：「阿述伯愛講傳仔囉，阿述伯愛講傳仔囉！」大人會煞煞撿揫、兜等凳頭，細人仔早早洗好身、兜等矮凳仔共下去聽古，該時𠊎大約成十歲定，係當好聽古个年齡。大家坐好勢，阿述伯就開始講咧，不管你想愛聽麼个戲齣，阿述伯就做得滿足你。記得佢識講个係：梁仙伯摎祝英臺、蘇妲己、孫臏下山、薛平貴摎王寶釧、薛丁山三請樊梨花、臭頭皇帝朱洪武這兜傳仔。𠊎愐毋解，佢細細个膴身肚，仰會張恁多故事落！阿述伯講古个本等當好，𠊎兜長下分佢餳到跈等故事一下愁一下暢、一下驚一下笑，這時个阿述伯摎平時孤栖坐在電火下啄目睡个阿述伯，完全無共樣。
在該吂有電視个時代，大人細子指望拜六煞煞到，阿述伯會陪等大家度過該無(vu)聊又無搭碓个暗晡，到這下想起來，心肝肚還係有燒暖、幸福个滋味。過後𠊎一直斯對中外歷史、古典小說當有興趣，做得講全全係受著阿述伯个影響。
有一擺，有人要求阿述伯講鬼故事，無膽个𠊎嚇到面伸兩指大，轉到屋下以後，逐暗晡毋敢自家去睡目；毋敢自家去上便所；毋敢自家去灶下渟茶食。𠊎爸看著當毋盼得，就毋肯𠊎再過去咧。該載，無幾久以後就有人屋下有電視，大家就換去該看有人攘又有人唱个戲劇咧。慢慢仔阿述伯講傳仔變成歷史咧，幾年後，連阿述伯這隻人也行入歷史，斯伸著𠊎這兜還識佢个人長下念等，像見擺𠊎摎爺哀打嘴鼓，常常斯對阿述伯起榼，也在阿述伯結束。