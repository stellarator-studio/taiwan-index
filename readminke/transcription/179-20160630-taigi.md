---
issue: 179
title: 時間的斟酌
author: 黃文達
date: 2016-06-30T00:00:00.000+08:00
topic: 抒懷
difficulty: 1
wikidata: Q98095550
wikidata_link: https://www.wikidata.org/wiki/Q98095550
author_wikidata_link: https://www.wikidata.org/wiki/Q98096345
author_wikidata: Q98096345
---
時間予人捎無摠，伊是天頂tsih-tsuh的雲尪，來無通知，去無相辭，袂停跤，嘛袂翻頭！聽候伊受氣變面，雷公爍爁摃甲予人閃袂離。老歲仔人食過羹，苦勸少年人捌代誌，趁流水拚落去！骨力的一工目𥍉久，貧惰的一晡躼躼長。若是放放四界遊，連鞭人過四十天過晝，十做九不成。面對時間有兩个鋩角，第一是愛衝，第二是毋通干焦顧衝。按怎撨摵，需要動頭殼，好禮仔斟酌一下。
拚勢的人苦袂得一工變兩工，數想有「猴齊天」的本等、「千手觀音」的法力，通共濟彌滿的穡頭舞予四序四序。有一齣心適的電影《GroundhogDay（今天暫時停止）》，男主角『Phil』予「鼢鼠」精靈處罰，逐工睏醒攏是「仝一工」，若像予水閘仔閘起來。頭起先伊毋知好歹，放捒家己，怨嘆上帝，自殺幾若擺。落尾總算覺悟，對懶屍變綿精，學法語、做冰雕、彈鋼琴、修理車、耍『khe-tsí-bang』特技……。有才情、存好心、做善事，落尾拍破咒讖，得著幸福的人生。『Phil』演出兩款人，一款是損蕩時間的人，一款是惜略時間的人。咱是家己的導演，愛知戲齣袂當重搬，少年袂曉想，食老毋成樣。莫等到頭毛喙鬚白，才共「欲知……就……」當做喙口話，後半世人硞硞反詞典，共「後悔」兩字𢯾咧吼。
魚趁鮮，人趁茈，人生著愛衝衝衝！毋過若衝過頭就較䆀才！臺灣阿美族的口傳文學〈女人國〉，古冊內底的寓言故事〈黃粱一夢〉、〈南柯一夢〉，攏提醒咱把握現此時，珍惜身軀邊。電影《Click（命運好好玩）》嘛有相的劇情，男主角『Michael』暝日拍拚，魔神仔送伊神奇的「時間遙控器」，狂欲出脫的伊捎咧亂亂揤。結果一晃數十冬，老爸曲去、媠某綴人去，囡仔的成長無參與的記持。最後賰伊一箍老孤𣮈，倒佇病院拖身命，這世人紡傷緊，未曾未強欲煞戲。
濟濟人𬦰上成功的山嶺，無張持越頭，才發現親情落勾，健康失覺察。得著虛華的江山，煞失去故鄉的田園，終其尾嘛是無較縒！道理參會透，嘛愛做會到。毋驚傷慢，只驚擋恬。有親情做靠山，心頭掠予定，啥物攏免驚！