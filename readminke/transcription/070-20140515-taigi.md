---
issue: 70
title: 走揣單一語言的小環境
author: 邱文錫
date: 2014-05-15T00:00:00.000+08:00
topic: 新知
difficulty: 2
wikidata: Q98095412
wikidata_link: https://www.wikidata.org/wiki/Q98095412
---
佇現代的社會裡，咱攏愛學會幾若種語言，譬如講華語、英語、日語等，閣有咱代代傳落來的爸母話，咱講話的時陣，嘛會插濫(tshap-lām)幾若種的語詞話句，親像講DVD、CD、『oo-too-bai』（機車）等，遮的外來詞，雖然有華語的對應詞，毋過咱猶是較慣勢講伊原來的發音。這是現代人蹛佇地球村定著會拄著的代誌，咱也慣勢慣勢矣。反倒轉來，咱若欲揣一个單一語言的小環境，煞是變成比龜𬦰壁閣較僫的代誌，下面就是我所行過的坎坷路。
久年以來，我用心走揣這个小環境，揣來揣去，揣著歌仔戲有這个可能。二、三十年前大流行的電視歌仔戲，現時有DVD的版本，我買來看，𪜶確實是單一語言，毋過內面有真濟真濟臺語發音的華語詞，算是半陰陽(puànn-iam-iûnn)，無夠臺語氣口(khuì-kháu)，予我有淡薄仔失望。
話劇是新形的戲劇，現時嘛有機會觀看，幾若年前，我看吳念真的「人間條件」系列戲齣，伊講這是臺語話劇，我去看一集，huâ算其中三份一是講華語，相當失望，就按呢佮伊一別千秋(it-pia̍t tshian-tshiu)。2008年，「閹雞」這个話劇欲閣演出，這是日本時代就真出名的臺語話劇，這定著是單一語言，定著是讚的，定著是我的『小確幸』啦，就興𩑾𩑾買票入場。啥人(siáng)知來到半中站(puànn-tiong-tsām)，一个演員煞發出(puh-tshut)一句話：「我無親像你遐爾『財大氣粗』。」『財大氣粗』的臺語是「大本錢」，抑是「大枝手骨」，毋是啥物偏僻詞(phian-phiah-sû)，這是導演佮演員無用心，予我非常的失望，予我變成『大不幸』。
多元語言好是好，毋過我應該嘛有機會揣著一个單一語言的小環境，滿足我小小的願望，真心希望這个機會當趕緊來到。