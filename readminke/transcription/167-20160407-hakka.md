---
issue: 167
title: 掛紙
author: 陳志寧
language: 南四縣
date: 2016-04-07T00:00:00.000+08:00
topic: 抒懷
difficulty: 2
wikidata: Q98096013
wikidata_link: https://www.wikidata.org/wiki/Q98096013
author_wikidata_link: https://www.wikidata.org/wiki/Q98096327
author_wikidata: Q98096327
---
每年過年都無閒歸來尞个阿叔佢等，昨晡日下晝帶等姆姆共下歸屋下。𠊎下班都還無行入屋，就聽著阿爸、阿叔佢等兄弟又在該倒四六，硬講都還係講起頭擺佢等還細分阿公帶去臺東開墾个過去。
第二日天濛濛仔，一家人帶等钁頭、撩鏟同幾下付牲體，就愛去掛紙。其實幾下日前，阿爸早早就同阿公佢等个地整理好，恁仔掛紙个時節正過順序，毋使分阿叔佢等浪核時間來打理。
阿姆佢等將牲體放好，𠊎拿等金箔紙就愛在風水頂項矺紙。因為阿公降阿爸佢等四兄弟，阿爸驚𠊎裝差，就大嫲聲喊等：「愛矺四圈哦！」因為今年係平年，阿爸又交代等：「該紙一張係一隻月，一圈矺十二張就好。」𠊎聽著佢交代，就應佢講：「𠊎有記得今年無閏月啦！一圈十二張就做得。」
等𠊎矺好紙，大家就同阿公、阿婆唱喏。阿姆同姆姆佢等無閒在斟酒，阿爸佢等就緊散等金緊接等昨暗晡个話敘，續等該每年都有講毋核个故事。𠊎跈等𢯭手散金，恬恬聽佢等該兜𠊎早就聽到都知愛仰仔來講个故事。毋過心肚仔愐，該兜故事係佢等同阿公个回憶，這下毋講該兜聽到懶腳个過去，嘎無愛講麼个正好？
𠊎等後輩這叔伯兄弟姊妹，一年見無幾擺，就係閒常時電話都罕得來去，坐在阿公个風水前就無像阿爸佢等恁有話講。斷真就係人講个一代姑、二代表，三代閒了了。有時節𠊎會愐，阿公佢等係正式來享受牲體个話，佢等看著𠊎這輩人變到恁生疏，毋知會拿杖仔出來𢫦人無？
燒金過後，打核紙炮仔，掛紙核，大家將牲體拿歸屋下，就將這兜敬過个東西料理吔幾項菜。當晝，大家心情放鬆，又再聚加一餐，將對阿公佢等个懷念吞落肚，化做日後生活个力量。無定著下一擺大家再聚共下个時節，又過核一年吔。
現代人為著生活，大部分都去城市打拚，難得年節正有歸來，該叔伯兄弟之間个感情總係比毋過頭擺歇(hed)伙房个年代，兄弟就算係各人都成家、有子女吔，都還係共下歇，連做田坵事都共下。時代進步吔！毋過人同人个感情跈等距離个增遠，嗄變做生疏。輒常都愛等到來毋掣吔，正知愛珍惜人生中最可貴个親情。
掛紙！在毋多知仔个變化中，變成一個同屋下人聚共下最好个理由吔！
