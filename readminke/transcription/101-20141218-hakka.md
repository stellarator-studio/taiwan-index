---
issue: 101
title: 留糧留種
author: 邱一帆
language: 四縣
date: 2014-12-18T00:00:00.000+08:00
topic: 新知
difficulty: 2
wikidata: Q98095928
wikidata_link: https://www.wikidata.org/wiki/Q98095928
---
𠊎當記得，老屋伙房，有一個間仔，穀包、蕃薯會放放到該間仔肚，愛食个時節正對間仔肚拿出來。過年寫春聯，阿公會喊阿叔寫「積穀防飢」這幾隻水筆字，貼到該間仔个門項做門紅。阿公讀過漢書，當知得門紅面項寫个意思；日據時代出世，一生人耕種个阿公，乜當知得耕種人就望一年透天个收成；經過無米煮番薯湯个年代，阿公盡知得積榖防飢个重要。
積榖防飢，在耕種个年代，係耕種人生存个方法同觀念。透長年，耕種人在山林、在田洋耕山耕田，種禾種菜、畜雞畜鴨，所盼所望个就係五穀豐登、六畜興旺，做得生養一屋家个大細。係講耕種有收成，耕種人家就會想著愛留糧、愛留種，為著往後个日仔來打算。積榖，就係留糧、留種个一種方式。同收成好个禾穀，除除扣扣，長著个就愛擎來入穀倉，愛食正礱來食；還有个禾穀，等到愛委秧仔以前，穀包就愛擎到圳溝肚去浸穀種，分佢綻芽好委秧。
家鄉有耕種經驗个長輩，當曉得留糧、留種。不管係禾穀、頭牲抑係菜仁仔、樹秧仔，耕種用得著个、未來畜得著、種得著个，佢兜就會想盡辦法來收成、來留糧留種。頭過，屋簷下看得著掛在窗門脣晒到燥燥个包粟仁、蘿蔔仁還有番豆仁這兜；這下，當多耕種人个冰箱肚，留有當多个菜仁仔、樹仁仔，時節一到，耕種人就會拿來點、拿來種，等種仁暴筍綻芽，耕種人落肥淋水好好守顧，盼望收成个季節到來。
這下，全球氣候大變遷，世界人口緊來緊多，全球物種緊來緊少，世界糧食个供應出現吔毋罅同無平均个危機。根據聯合國糧農組織(FAO)2013年个統計，全球至少有8.42億个人口在肚飢肚餓中生活，平均8儕人就有1儕逐日肚飢肚餓，情況有緊來緊嚴重个勢。面對恁樣个情況，祖先傳下來愛留糧留種个觀念，續變到當重要！對個人、家庭、社會、國家到歸個世界，應該在自家生活个所在，留糧留種。毋單止恁樣，𢯭手肚飢肚餓个人，分佢兜做得食飽，乜係糧食充足國家應該愛有个人道關懷。
留一條淨俐个河壩水，留一搭無污染个田坵，在臺灣，在每一個所在，留糧留種，「積穀防飢」啊！