---
issue: 87
title: 險險捉著大鱸鰻
author: 邱一帆
language: 四縣
date: 2014-09-11T00:00:00.000+08:00
topic: 懷想
difficulty: 2
wikidata: Q98095910
wikidata_link: https://www.wikidata.org/wiki/Q98095910
author_wikidata_link: https://www.wikidata.org/wiki/undefined
author_wikidata: Q98096293
---
大水過後，外崗圳个圳水溓到腳目珠恁高。阿國同阿寶兩兄弟巡到這位，目金金仔緊看，圳水汶汶，無麼个清淨，國寶兩兄弟行較兼圳溝脣，頭探探仔看入汶水肚。看圳溝肚有魚仔蝦公無？好捉轉去煮來做餐，分透長年瘦瘦个胃腸、凹凹个肚屎一息仔營養同燒暖！
當有摸螺挖蟹、釣魚撈蝦經驗个兄弟，看著汶水面項，浮起一旋(qion)一旋(qion)个水波，魚仔烏烏个背同蝦公青青个蝦公夾，一下浮起來一下沉下去。「這滿，好彩吔哪！」，圳溝肚著(diauˇ)有當多个魚仔同蝦公，阿國同老弟定定仔，輕手輕腳行下圳溝肚。
日頭箭過、晟過个圳溝水溫燒溫燒仔！裡肚不管麼个魚仔蝦公通體暈哆(deˇ)暈哆(deˇ)，手一伸，毋會奮、當該食就摎佢兜捉落手、放入袋，國寶兩兄弟無半點鐘，就摎袋仔裝到淰淰。兩兄弟笑微微仔个面，在日頭个照映下，紅蓮紅蓮个色，實在當好看。
「阿國，你看，該係麼个？」，阿寶著驚一下，面頭前，一條烏烏長長像臭青嫲樣个東西，無停無動，攋(laiˇ)在該位。「該係鱸鰻，大鱸鰻！」阿國細細聲仔，當驚吵著鱸鰻，使一下眼角，示意阿寶毋好停動！
阿寶毋敢停動，目金金仔看等鱸鰻，驚佢瀉走！阿國拉等褲腳、躡腳尾行到圳溝脣，自家蹶上圳溝，行到圳溝路面，再攀下圳溝，兩腳企好，雙手弓出抓(saˊ)魚仔个姿勢，阿國同阿寶頭前背尾兩頭準備好勢，一步一步行兼鱸鰻！兩儕同時兩手一撳，滑滑个大鱸鰻，一下對國寶兩兄弟个手項溜走，跈等外崗圳走到無魂無影。兩兄弟逐到源頭，你看𠊎，𠊎看你，就係看毋著該條大鱸鰻！淨留下鱸鰻黏黏浹浹个馦，在國寶兩兄弟个手巴掌、鼻公肚。
有成時發夢，佢兜還會講「還打爽！險險捉著大鱸鰻。」