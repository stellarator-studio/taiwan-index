---
issue: 227
title: 攑頭三尺有攝影機
author: 黃文達
date: 2017-06-08T00:00:00.000+08:00
topic: 生活
difficulty: 1
wikidata: Q98095624
wikidata_link: https://www.wikidata.org/wiki/Q98095624
author_wikidata_link: https://www.wikidata.org/wiki/Q98096345
author_wikidata: Q98096345
---
古早人定定講：「攑頭三尺有神明。」意思就是人咧做，天咧看，好心好行有福報，做惡做毒罪難逃。無疑悟人口爆炸，管區又閣天闊地闊，天界的神明無才調，世間的警察嘛贊袂牢。小賊偷、大賊牯濟甲親像狗蟻，奸巧、軁鑽的工夫袂輸鳥鼠佮虼蚻。眾神準講有千里眼、順風耳，跤踏風火輪，身坐觔斗雲(kun-táu-hûn)，嘛是逐甲喘怦怦，仙氣變厭氣(iàn-khì)。
「天眼」無效，只好拜請「電眼」出招。十冬前阮祖厝的phòng-phù仔險仔予人勍去，路尾掠著的賊仔脯毋願煞，三不五時走轉來吵亂。有時表現體育專長──擲糞埽，有時展現語言天份──罵垃圾話，面皮厚厚毋驚見笑！派出所的警員吩咐阮家己收集證據，毋才攝影機佮錄音線就按呢鬥落去。兩萬箍無白開，誠實翕著影，錄著聲，攏總移送予檢察官，舞甲虛leh-leh，真無簡單才共「魔神仔」送走。
我市內的樓仔厝嘛順紲鬥一組，因為不時有愛狗人士狗仔囝牽咧溜溜行，「黃金」、「白銀」四界掖。影片會講話，彼狗仔歡喜到地，尻川出力大範瞪屎，狗主人的眼神滿滿攏是關懷，畫面一清二楚，死諍相嚷無彩工，僥倖失德的人袂輸豬八戒照鏡，隨个仔隨个雞喙變鴨喙。
閣有一擺，兩雙臭konn-konn的運動鞋囥踮門喙口咧吹風，無跤煞會半暝烏白走，天光無看見影！土想是某乜人捾捾去，貓仔姊、狗仔兄拍算無這款的本等。頂真的鏡頭目睭擘金金，「怪跤」猛掠的手路全部翕現現。竊盜是公訴罪，粗飽的免錢飯攢便便，聽候伊去食迵海。
有時陣我神經線絞無夠絚(ân)，出門袂記得紲手鎖門，轉來到厝當然煩惱甲毋知人，一位一位趕緊七搜八揣，雖然蝨母都無看見半隻，心肝內總是膽膽驚驚。這馬有監視影像出手鬥相共，六十四倍速放落去，「無頭神」攬著大水柴，三兩下手隨得著解救！
求神託佛袂赴市，攑頭三尺愛有攝影機。這个保全𠢕顧厝，毋驚風吹、雨沃佮日曝，規年迵天綿綿精精袂摸飛，時時刻刻替咱解決麻煩，守護主人家的平安，現代的門神就是伊！