---
issue: 145
title: 臺灣阿公佮𪜶美國孫
author: 陳憲國
date: 2015-10-29T00:00:00.000+08:00
topic: 懷想
difficulty: 2
wikidata: Q98095505
wikidata_link: https://www.wikidata.org/wiki/Q98095505
author_wikidata_link: https://www.wikidata.org/wiki/Q98096340
author_wikidata: Q98096340
---
咱臺灣過去因為時代的背景，真濟人去美國留學了後，煞袂得通倒轉來臺灣，定定連欲轉來見家己的序大人上煞尾一面都無步，姑不將踮美國落地生根，變做美國人、生美國仔囝，所以真濟臺灣人就自然變成美國人的阿公。真濟美國孫佇厝裡攏猶和爸母咧講臺語，顛倒佇臺灣的臺灣孫，臺語煞講無啥會輾轉，所以做阿公的當然嘛較疼會曉講臺語的美國孫。講著這，予我想起我捌聽過的一項笑詼代。
有兩个美國孫綴𪜶老爸轉來臺灣見阿公、阿媽。做阿公的聽著阿孫的臺語講甲遐爾溜，聽著比無啥會曉講臺語的臺灣孫加誠古錐，就歡喜甲不時都笑甲喙仔裂獅獅，定定𤆬𪜶四界去踅。有一擺，臺灣阿公𤆬兩个美國孫出去𨑨迌，坐計程仔的時，有聽著駛車的『un-tsiang』咧佮人講電話，聽著伊一直講：「lín-pē……」、「lín-pē……」。落車了後𪜶孫就問阿公：「『lín-pē』是啥物意思？」做阿公的攏無想就共𪜶應講：「『lín-pē』就是『我』的意思」。
過一站時間了後，臺灣阿公真數念伊佇美國的囝孫，就飛行機坐咧飛去美國。無疑悟因為美國落大雪，飛行機慢4點外鐘久才到地。一下出海關，兩个美國孫隨走倚來共阿公攬牢牢，講：「阿公、阿公，恁爸等你4點外鐘久矣呢！」
雖然這若像是笑話，毋過聽講是發生佇美國Boston一个真實的故事。這嘛予咱警覺著母語咧消失的嚴重性，有需要咱同齊勉勵共傳承落去。