---
issue: 52
title: 松蘿湖
author: 彭瑞珠
language: 四縣
date: 2014-01-02T00:00:00.000+08:00
topic: 景點
difficulty: 2
wikidata: Q98095864
wikidata_link: https://www.wikidata.org/wiki/Q98095864
---
「松蘿湖」在偎新北市摎宜蘭縣合界个山崠頂，係南勢溪个源頭。佢个行政區在新北市个烏來區，毋過蹶山个人會去到宜蘭个大同鄉蹶起，也算係宜蘭異有名个高山湖。因為山路溜溜難蹶、湖脣總有濛沙煙濛等，就像係一個幼嫩、得人惜又無恁簡單偎近个十七歲細阿妹，故所也有人安佢係「十七歲之湖」。
該年，大家坐火車到宜蘭火車頭聚總，換巴士到大同鄉个松羅村、看得著一隻大茶壺仔个玉蘭站下車。跈等茶山脣个馬膠路蹶往上，離登山口還有幾公里仔山路；大家蹶到捱捱挨挨該央時，攔著一臺載肥料上山个鐵牛仔，暢若若仔坐上阿伯个鐵牛仔摎阿伯打嘴鼓、講笑，一路同鐵牛仔拚聲胲，拚到登山口个大水塔。
比人較高个芒花、菅草摎登山口壅到塞塞尋無空，像係翕人講「路係人行出來个，大家愛煞猛！」樣仔。行過菅草，還有彎斡个細路、滑溜个石壁；堵著壁竳个山路，大家手做腳、腳做手，四腳抓等樹藤挷往上。濕潤个山林肚有得人畏个「山湖蜞」，路脣徑啊過，毋堵好就分佢貼著了；該央時絕對毋好摎佢對挷，掖一息仔鹽分佢跔起來㪐忒去就好。樹仔高天天遮揫个山林肚，有樂線樂線飛等个大揚蝶仔、有吂入夜就戇巴戇巴走出來尋食个鰱鯉、也有睡到戇神戇神對樹頂高跌下來个青竹絲。
行過杉仔林、踏過一條條大樹根、鑽過橫下來个大樹桍、看著一片纏等松蘿个檜(hiˇ no kiˋ)樹林，就到山崠頂了。再溜一隻細崎仔，「松蘿湖」就到了。熱天个暗晡頭有熊仔聲在樹林肚呼呼滾、朝晨頭四圍山峎濛沙煙壅等、一彎S形水窟分天鵝絨樣仔个草坪揇等──該就係海拔一千三百公尺高个「松蘿湖」。
今年，𠊎又來到山腳下个玉蘭茶園。這擺𠊎來遶尞、食茶、食茶餐，無腳門力好蹶十公里个山了。茶山个阿伯用厥宜蘭客話摎𠊎打嘴鼓、講笑，講日本時代佢兜个祖輩仰般來到這位生活、種茶。𠊎俚一下鬥有、一時鬥無个客家話，聽到歸山園个茶樹都㖸到咭咭顫。山頂个松蘿湖、山腳下个茶園，也都應等𠊎俚个笑聲。