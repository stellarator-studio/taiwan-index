---
issue: 123
title: 期待
author: 王秀容
date: 2015-05-28T00:00:00.000+08:00
topic: 懷想
difficulty: 1
wikidata: Q98095478
wikidata_link: https://www.wikidata.org/wiki/Q98095478
author_wikidata_link: https://www.wikidata.org/wiki/Q98096261
author_wikidata: Q98096261
---
「有夢上媠」。心內有所期，較有拍拚的勇氣，所以枵狗會當數想豬肝骨，做著歹田會當望後冬，生理人會當東山再起……。到底，愛偌濟期待才算合理？
我捌聽過一个笑詼，一位翁婿共𪜶某講：「某的，你的駕照考落來矣，我𤆬你來去看車。」做某的歡喜甲，綴翁四界行，去踅『Bens、BMW、Lexus、Audi……』各種貴參參的車店。做某的歡喜甲強欲吼出來，想講這世人嫁著這个翁有值矣。攏看好勢，做某的嘛等欲出喙決定，做翁的就共伊拖出來車店外口講：「看著矣乎(honnh)？拄才𤆬你看的，攏是框金閣包銀的車，兩百萬走袂去，以後佇路裡，千萬毋通共挵著，咱賠人袂起。」這个拄考牢駕照的某想傷濟矣啦！
逐个人期待的物件攏無仝，有人求平安；有人求三頓飽；有人求金山銀山。上好是看家己有幾兩重，予家己合情合理的期待才穩當。親像球愛共灌風、愛接受著拍的力量，才會愈跳愈懸。風若灌傷飽會爆炸，球若拍傷大力會破。期待愛拄拄仔好就好。
上驚就是共家己的期待變做對別人的虐待，這款代誌定定發生佇厝裡。明明囡仔冊讀無路來，硬叫伊考一百分，爸母的面子才有地囥，無想講是毋是教囝的方法毋著，伊的專長咱無看著。明明翁趁的錢干焦有夠厝裡開銷，無夠蹛大間厝，駛進口車，食大飯店，就毋通看人食肉目箍紅。
若對身軀邊的人有期待，巧巧仔人會用貼心、鼓勵的話語，予人志氣。因為囡仔驚褒毋驚刀，定共呵咾，伊就會愈來愈好。翁某食飽相看，惜命命，艱苦嘛毋驚，互相疼痛，就會糖甘蜜甜，有希望，閣袂失望。
「希望」、「失望」攏有好無䆀，因為「希望」是欲予咱有拍拚的勇氣；「失望」是欲予咱食一歲學一歲生智慧。有期待是好代誌，毋通貪，毋通痴，只要合情合理，就會歡歡喜喜有拍拚的勇氣。萬不好，若失望，愛知影轉斡，會當失望，袂當失志，就算是好代誌。所以，拄考牢駕照，做翁的陪你踅車店，無買新車予您，干焦共你提醒，嘛算做是疼你。
