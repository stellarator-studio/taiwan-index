---
issue: 137
title: 飛行機佇半空中失電
author: 陳憲國
date: 2015-09-03T00:00:00.000+08:00
topic: 懷想
difficulty: 1
wikidata: Q98095496
wikidata_link: https://www.wikidata.org/wiki/Q98095496
author_wikidata_link: https://www.wikidata.org/wiki/Q98096340
author_wikidata: Q98096340
---
少年的時，我佇一間製紙公司上班，負責木材原料的採購。有一擺去國外出張，倒轉來了後，對頂司講起，坐飛行機佇半空中失電，拄著飛行員用手電仔照光的代誌。伊隨問講：｢用手電仔照，是會使照偌遠？｣我講：｢手電仔毋是咧照路，是照儀表板。｣
彼擺是因為有兩位對Canada來的菲律賓人，想欲推銷Canada北方Indian地區的原料，請阮去看覓咧。我就趁去美國出張的時陣，順紲佮阮美國的代理──Paul同齊去。
阮先去Seattle辦簽證，才駛車過海關去到Canada的Vancouver。隔轉日，阮就租一台6人座的飛行機，飛去到北爿的Indian區域。先佇空中踅兩、三輾，才降落到Indian的一个部落。歇一時仔久，日頭就強欲落山矣，阮就閣坐飛行機，欲飛轉去Vancouver。想袂到飛行機順海岸飛無偌久，就聽著飛行員咧廣播飛行機失電矣！機艙內底嘛隨暗暗無電火。我有看著飛行員用手電仔咧照光，心肝內小可膽膽，毋過橫直嘛無伊的法，在伊去啦。過一睏仔，飛行員又閣宣佈講手電仔嘛無電矣，這馬無法度閣再飛，準備欲降落。阮連鞭就看著地面親像有跑道的款。落地了後，才知影是Port Hardy機場──一个小型的休閒機場，彼當陣差不多是十點外矣。
阮半行半走去到一間無蓋大間的旅館，毋過一入門攏無看著半个人，等阮揤電鈴才有人來接待。伊知影阮應該腹肚枵矣，就開冰箱提bih-luh佮siok-pháng出來予阮食，閣去煠幾粒仔雞卵予阮止枵，了後就問阮是發生啥代誌？聽阮講煞，伊就笑笑仔講：「這是四常的代誌啦！」，阮逐个就較安心淡薄仔。
因為是佇三更半暝，無人通修理飛行機，我隔轉日又閣愛對Seattle坐飛行機倒轉來臺灣，所以愛先想辦法趕去Vancouver，後來只好照𪜶所講的辦法，直接閣租一台飛行機。等阮看著新的飛行機到位的時，心煞冷一半去，因為彼位飛行員倒手是著傷掛hőo-tái的。雖罔是按呢，阮只好心肝掠坦橫，在伊去矣。好哩佳哉，路尾有順利平安倒轉來到臺灣。
