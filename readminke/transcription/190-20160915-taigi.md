---
issue: 190
title: 看鳥仔、聽故事
author: 林淑期
date: 2016-09-15T00:00:00.000+08:00
topic: 生態
difficulty: 1
wikidata: Q98095563
wikidata_link: https://www.wikidata.org/wiki/Q98095563
author_wikidata_link: https://www.wikidata.org/wiki/Q98096288
author_wikidata: Q98096288
---
「阿母！我看著矣！我看著矣！有夠古錐的啦！」一个雙手提千里鏡的查某囡仔，歡喜甲緊咻阿母來看。「有影都著，伊的岫閣做佇咧厝尾頂呢！」這是今年歇熱我去金門行踏，透早佇珠山聚落散步，搪著一對母仔囝的對話。
看著這對母仔囝遮爾仔專心咧觀察鳥仔，閣不時發出驚喜的笑聲，我真好玄就問到底咧看啥？原來，咧觀察『戴勝』。一下開講落去，才知影一行四十外名，是參加野鳥協會所舉辦的親子營，特別安排五工來遮看鳥仔的。聽著我平平是對臺北來的，閣看我對鳥仔嘛興𩑾𩑾的款，就真好意佮我分享來金門看鳥仔的經驗。
𪜶講因為金門樹仔濟、生態好，敢若鳥仔的天堂咧，有紀錄的鳥仔就有300外種遐濟。有一擺寒人的黃昏，夕陽照佇海面上，規萬隻烏魚郎展開翼股，真有規矩隨機排隊、一隊一隊寬寬仔飛轉來慈湖歇岫，好親像一湧一湧烏色的海波浪，一直對的面頭前溢來。這个畫面連紲一、兩點鐘久，壯觀甲袂輸影片咧搬演，彼款的感動佮震撼，就永遠牢佇的心肝底，毋才會一擺閣一擺拜訪金門。
就因為這个因緣，予我對金門的鳥仔真好玄，就緊請教載我四界踅的薛老師。伊就那駛車那佮我破豆，閣那紹介金門的趣味代予我知。伊講以早金門無公墓，嘛無火葬場，人若過身大部份攏埋佇荒郊野外抑是田邊，『戴勝』就利用墓壙來做岫，所以金門人就共叫做「墓壙鳥」。墓壙鳥生做誠成雞仔，定定佇破墓壙出入，身軀閣臭臭，金門人就慣勢共當做歹吉兆的鳥仔。毋才做囡仔的時陣，若佮人冤家，攏會共人(ka̋ng)詈講：「墓壙雞，墓壙鳥，恁規家死了了啦！」無疑悟這號細漢時看著就緊閃的鳥仔，後來煞成做金門縣的縣鳥……。
原來，這種鳥仔不止仔濟、生張閣真特別，你若遠遠看著頷頸黃黃、翼股烏白相濫、喙長長尖尖、頭殼頂閣有一簇毛的鳥仔，差不多就是伊矣。每擺伊頭殼頂的毛若展開，敢若戴一頂媠噹噹的皇冠咧，就是按呢伊毋才成做金門上有特色的鳥仔。所以，伊毋但是賞鳥的觀光客上意愛的，佇外國嘛衝甲掠袂牢。2008年15萬个以色列人，閣投票共選做「國鳥」呢。
定定聽人講，鳥仔是大自然上媠的精靈。若無鳥仔，大地就無感動人的故事通講。真正有影，佇金門，毋管是寒人看烏魚郎，抑是四季攏有的墓壙鳥，閣有熱人才會飛來的『栗喉蜂虎』……等等，伊永遠有說不盡的鳥仔故事通講，等待咱做伙去走揣、去欣賞，嘛鬥陣去學習。