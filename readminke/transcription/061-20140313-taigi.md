---
issue: 61
title: 古早的剃頭話
author: 邱文錫
date: 2014-03-13T00:00:00.000+08:00
topic: 懷想
difficulty: 3
wikidata: Q98095402
wikidata_link: https://www.wikidata.org/wiki/Q98095402
author_wikidata_link: https://www.wikidata.org/wiki/Q98096294
author_wikidata: Q98096294
---
咱若講人厚話，就會講伊：「話較濟過剃頭仔。」是按怎剃頭師傅厚話呢？這檢采(kiám-tshái)是講人客來剃頭，師傅那佮伊開講那剃頭，按呢氣氛較好，人客毋才會閣來交關，講起來伊是咧佮人客盤撋(puânn-nuá)，是咧做生理啦，煞予人講厚話，真是冤枉。剃頭師傅無一定厚話，今仔日換我厚話，我來講古早的剃頭話。
細漢的時蹛庄跤，一家族仔蹛仝竹圍仔內，六口灶有五十外人，剃頭師傅是來厝裡，伊一個月來一擺，厝內大細就攏來予剃，這个時陣，就愛「剃頭照輪辦(pān)」，毋過是大人的辦輪完才來輪囡仔。輪到這口灶的時，老母就會燃滾水予剃好的囡仔洗頭殼。這予我真袂了解，因為有一句話按呢講：「頭都洗矣，無剃敢會使得？」應該先洗頭才剃頭，阮哪會顛倒反(píng)呢？
毋過我嘛捌一擺是先洗才剃。彼是佇開學的前一工，逐家相招去剃頭，阮一行(kiânn)十外名，行點外鐘，才來到伊的店，是民家厝兼店面。毋知按怎，師傅講欲剃金光頭(kim-kong-thâu)，阮就先佇井頭洗頭。有影啦，洗好頭毛就變做真軟真滑，按呢較好排比(pâi-pí)，師傅用剃頭刀剾(khau)，免幾下手就有一粒金光頭。這个時陣，逐家就去挲彼粒頭殼，白鑠鑠(pe̍h-siak-siak)、滑溜咻(ku̍t-liù-siuh)，閣會釉(iu)呢。逐家你摸我、我摸你，笑甲吱咬叫(ki-kā-kiò)。翻轉工同齊去開學，猶原是你摸我、我摸你，欸！哪會袂釉呢(neh)？原來是頭毛一暝大一寸，幼毛發(puh)出來矣！
閣有一項奇怪代，就是剃頭用贌(pa̍k)的，師傅共竹圍仔內規年的剃頭工課攏贌起來，大人一年30斤粟、囡仔10斤粟，冬尾時仔才拖車來收粟仔，這予人感覺真奇怪，毋過，這是五十年前真普遍的代誌呢。