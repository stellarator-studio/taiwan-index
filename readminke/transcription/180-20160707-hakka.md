---
issue: 180
title: 做中元
author: 林伯殷
language: 饒平
date: 2016-07-07T00:00:00.000+08:00
topic: 文史
difficulty: 2
wikidata: Q98096030
wikidata_link: https://www.wikidata.org/wiki/Q98096030
author_wikidata_link: https://www.wikidata.org/wiki/Q98096277
author_wikidata: Q98096277
---
芎林个王爺廟，就係廣福宮，逐年舊曆七月个時節會慶讚中元，由新鳳、水坑、中坑、文林、芎林、上山摎下山等七個村輪流來當調，到今已經有一百六十零年个歷史咧！芎林做中元有幾個重要个行程，當調个村從七月初四起始，就會先在街尾萬善祠前做戲、普渡萬善爺，七月十六下晝會放水燈，七月十七愛在廟坪前个燈篙下奉飯，該暗晡續等在街路普渡好兄弟，二十八還愛普渡細子，安到「細人仔普」，其中，最鬧熱个就係十六下晝放水燈摎十七暗晡个普渡。
十六下晝，當調个村民食飽晝就會起勢動員集合，各鄰會準備花車摎大鼓來鬥鬧熱。出發後，有兜人駛車、有兜人騎車載等水燈排跈等遊街，長長个車陣鑼鼓咚天咚地，大陣人馬鬧鬧熱熱遊過王爺廟、街路摎各莊頭。車陣經過个路脣，會有盡多人企等䀴鬧熱，若係有䀴著熟事人，還會互相揲手、相借問，盡有人情味；車陣行到下山頭前溪个石䃗脣，大家就下車兜等水燈排行到溪壩脣，等道士誦經誦煞，就摎水燈排放入溪壩肚，分水燈順等溪壩水漂下去，接引水肚个孤魂來領受中元普渡。
十七該日做得講係芎林街莊歸年裡肚最鬧熱个一日。日時頭廟坪前會進行祭拜，當調个村民會準備三牲、水酒、花果摎金銀財寶，誠心誠意來跈拜，祈求做得消災解厄、闔家平安；下晝時，有敬獻神豬个爐主，會摎神豬載到街路來普渡，到臨暗，上街路普渡、䀴神豬、䀴戲、賣東西个人緊來緊多，有時節還會尖到停動毋得，一直愛到交子時普渡收孤、紙炮響，街路个人潮正會慢慢散忒。
恁多年來，做中元敬奉个神豬緊來緊少，用米糕、米包、壽麵疊起來做現代神豬个人緊來緊多。時代變化，大家對中元普渡个觀念也變化咧！一方面希望做得保留傳統風俗，另外乜做得尊重各種生命，分做中元个意義做得更加圓滿。
