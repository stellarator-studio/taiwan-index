---
issue: 187
title: 老榕樹
author: 徐姿華
language: 大埔
date: 2016-08-25T00:00:00.000+08:00
topic: 故事
difficulty: 1
wikidata: Q98096039
wikidata_link: https://www.wikidata.org/wiki/Q98096039
author_wikidata_link: https://www.wikidata.org/wiki/undefined
author_wikidata: Q98096312
---
莊肚羅屋夥房圍牆脣，有一頭一兩百年个老榕樹，這老榕樹个樹身愛有四、五個細人手牽手正圍得核。這頭老榕樹當旺壯，開枝散葉，遠遠看去像一隻當大支个青遮，遮核羅屋伙房一半个禾埕，羅屋个大大細細做下在這樹下成長、大漢，在圍牆外背个樹蔭下，擺有幾張藤凳，係附近老人家坐尞、譫哆个好所在。
羅屋有五兄弟，兄弟各人專長、性體無相同，毋過從細感情都真和挼。大哥、二哥做兵轉來斯討餔娘，五兄弟跈緊老阿爸打林，兩姊嫂同家娘在屋家煮食、渡細人，日過來也已和樂。有媒人介紹一個好額人个妹，分三阿哥做餔娘，這三嫂戴毋慣莊下，嫁過來第一個月斯吵愛搬出去戴，三阿哥毋敢同屋家人開口，為著這，兩公姐斯日合夜冤家羅債。
半年過撇，三嫂大肚屎咧。有一日食夜，佢斯同屋家人聘講，等細人降出來，厥等斯愛搬出去戴，若無，佢斯愛同三阿哥離婚。該暗晡，羅屋電火光光光，歸屋家人坐在神明廳參詳。臨尾，阿爸為著保全三哥个婚姻，做出決定：「樹大杈椏，子大分家」，等三嫂滿月，五兄弟斯拈鬮來分家。
日視日，三嫂降倈也滿月咧。好時好日，請來母舅公同厥爸共下做主，分五兄弟在神明廳來拈鬮，莊肚个人也來看鬧熱。拈鬮結果，大哥同二哥一個拈著山項个柑園，一個分著平洋洋个梨園，第三個拈著河壩田，第四個分著屋脣个桃園，第五個分著羅家个伙房屋，母舅公做主講，第四同第五個吂討，暫時使得同阿爸阿姆共下戴在夥房屋。
兄弟五儕無意見，安安分分照拈鬮个結果，自家出去尋屋戴抑係打林做事。毋過，講也奇怪，該頭青溜溜个大榕樹嗄開始燥椏、㪐葉咧！半個月較加，榕樹偎羅屋圍牆這向个葉做下黃撇，跌都歸禾埕个落葉。無幾久，羅屋第四個倈嗄發生車禍死撇，厥姆傷心都奈毋得，噭去失聲，嗄講話毋出。臨尾連吞飯都難，緊瘦弱落去，本本好好个人，半年零斯瘦去皮包骨，又過無幾個月斯過身咧。
三阿嫂認為厥家官分田產無公平，厥等分著河壩田，若堵著風搓做大水，損失會比別個兄弟較嚴重，譴去毋肯厥老公、細人同羅屋人來去，還自家大主大意同河壩田賣撇，過年過節也毋識轉，厥兩個阿哥去講也無效，加分人抔斯有。厥家官為著恁泥，閼去見人斯投講：「長毛个作怪，害𠊎少一個倈。」
羅屋屋脣該頭百年榕樹，歸半析燥死，伸白罕白罕个樹椏，偎大路該析也無已旺，燥絲燥絲，原旦密密个樹葉，嗄一搭一搭像臭頭个樣，遠遠看過去，既經毋係青青个遮，嗄像係一個孤栖个老人頭咧！
