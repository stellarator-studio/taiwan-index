---
issue: 181
title: 看醫生敢著愛食藥
author: 陳憲國
date: 2016-07-14T00:00:00.000+08:00
topic: 生活
difficulty: 1
wikidata: Q98095552
wikidata_link: https://www.wikidata.org/wiki/Q98095552
author_wikidata_link: https://www.wikidata.org/wiki/undefined
author_wikidata: Q98096340
---
有一句俗語講：「求神明就有毋著，看醫生著愛食藥。」前一句話我相信，若是無代無誌，大概無人會去求神問佛。毋過若講著看醫生著愛食藥，彼就無一定。
前一站仔，一位朋友講我最近記持若像怪怪，敢會是有老人痴呆的症頭。我想講嘛有歲矣，有需去檢查一下，就去請教一位熟似的醫生。伊共我問問看看咧，就叫我先去抽血檢查，另外安排做『核磁共振』的檢查，一禮拜後才去看結果。好哩佳哉，結果是無啥物重耽，毋免食藥仔。
這予我想起細漢蹛踮庒跤所在，阮遐兩个庄頭，無甲半个醫生。若有人破病，干焦會當提人寄藥包仔的藥仔來食，抑是去予一个蹛過藥局的赤跤仔先看，食伊開的藥仔。有時陣嘛會聽人講，就家己去買藥仔來食，若好運食會好，敢會有副作用就僫講矣。會記得我欲考大學彼當陣，腹肚邊生一粒癰仔，姑不將就聽人的話，去買一粒美國仙丹auromycine來食，佳哉無發生啥物問題。
差不多成十年前，我因為感冒鼻仔發炎，去病院予醫生看，提藥仔轉來食，想袂到食了吐閣落，拄起先想講是食歹腹肚，毋過煞一擺比一擺較嚴重，到食第三擺藥仔了，煞起烏暗眩，人強欲曲去。緊予人送去病院急診，結果講是對內底有一粒治消炎的抗生素cephalosprins（『頭孢子素』）過敏，醫生講好佳哉是用食的，若準是用注射的，無定著命會無去。就按呢，我全部的病歷表攏有記載這款藥仔會過敏。這嘛予我想起有兩个朋友佮我仝款症頭，去予真熟似的醫生看，有可能是想欲予病較緊好，共注射，無料著煞予真緊就轉去。
咱人的身體是真奇妙的，每一个人的基因攏有無仝的所在，對食品佮藥品的反應嘛無相。有真濟人會聽人講食啥物會補身體，抑是會治啥物症頭，其實攏是無定著的。咱人對食物佮藥仔嘛會有無仝的反應佮副作用。無論是用食的、抹的抑是用注射的，攏仝款會反應，干焦是緊佮慢的精差。服藥若欲用注射的，有時會較緊好，嘛有可能會較緊轉去。
總是，去看醫生無一定著愛食藥仔，服藥著愛誠細膩，毋是用抹的就無代誌，用注射的病就會較緊好，正確的觀念是真重要的！
