---
issue: 211
title: 頭鬃拍薄
author: 藍春瑞
date: 2017-02-16T00:00:00.000+08:00
topic: 懷想
difficulty: 2
wikidata: Q98095594
wikidata_link: https://www.wikidata.org/wiki/Q98095594
author_wikidata_link: https://www.wikidata.org/wiki/Q98096370
author_wikidata: Q98096370
---
做囡仔的時陣，阿爸有去買一支電攄仔轉來，叫阿母替阮五个兄弟仔剃光頭，講按呢較省錢，干焦愛工爾。聽候讀初中了後，毋知是電攄仔用久家己害去，抑是兄弟仔攏嫌光頭歹看，欲去外口鉸hái-kat仔的緣故，阿母就無閣共阮剃頭矣。
街仔底總仔共仔兩間福州人開的剃頭店，頭到彼間號做「明星」，是我一个查某同學的老爸開的，另外一間較遠的叫做「萬國」。敢是囡仔人攏小面神，嘛有淡薄仔閉思的款。頭改阿母喊我出去外口剪頭鬃，明其知較遠嘛是行去「萬國」遐交關。差不多欲收尾的時，剃頭師傅問我頂頭欲拍較薄咧無？頓蹬(tùn-tenn)兩、三秒我才應好；論真我家己嘛毋知影啥物號做拍薄。
個外月了後，我換去「明星」剃頭，師傅仝款問我欲拍薄無？我毋敢問傷濟，隨應聲講好，就出在伊去鉸。洗頭煞，當咧吹頭鬃予焦的時，有想欲共「拍薄」的代誌變予清，心肝膽膽誠細聲問師傅講：「拍薄是欲創啥？」伊喙仔笑笑應講：「我是看你的頭鬃傷實，拍薄會較好看啦！」轉來到厝，提鏡來照，嘛想無到底是佗位咧好看，毋過兩間剃頭店的師傅攏按呢講，敢袂重耽才著，就袂癮閣想落去。
後過若有出去剃頭，免師傅出喙，我攏會先吩咐講頂頭拍較薄咧。去臺北讀高中、大學，去外島做兵，一直到退伍食頭路嘛仝款，攏無變過。
三十冬後，阿爸做九十歲生日彼工，我轉去瑞芳佮伊坐佇客廳落下頦，有喋(thi̍h)著「額頭低的較業命」的代誌。意思是講伊額頭低，佮阿母生七的查埔、查某，較加嘛業命。想想咧，閣敢若有影。
這暗，洗身軀的進前，人徛佇浴間仔的鏡台前，伸手𫝻面前的頭鬃，額頭並阿爸懸濟矣，佮往過比起來，才知影頭額愈來愈禿，一冬懸過一冬，頭鬃花花白白閣小可櫳櫳(lang-lang)，無像以早彼款實捅捅(tsa̍t-thóng-thóng)、烏㽎㽎(oo-sìm-sìm)的少年模樣矣。閣倚去繩(tsîn)較真咧，焦焦殕殕、無神無神，才想著頂個月去剪頭鬃，剃頭師傅叫我毋通拍薄，彼陣我猶捎無摠。今即時水清魚現，攏免閣相諍(tsènn)矣！