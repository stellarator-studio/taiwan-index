---
issue: 101
title: 翕鏡
author: 王秀容
date: 2014-12-18T00:00:00.000+08:00
topic: 懷想
difficulty: 2
wikidata: Q98095451
wikidata_link: https://www.wikidata.org/wiki/Q98095451
author_wikidata_link: https://www.wikidata.org/wiki/Q98096261
author_wikidata: Q98096261
---
到年底，想年歲，想歲月。無仝年歲，翕鏡看出對歲月有無仝的解說。
十四、五歲的囡仔，定定一手提鏡一手攑捋仔，一、兩枝仔頭毛破毋著爿，撨來撨去撨袂穩，捋來捋去捋袂順，規个人變鬱卒起憂悶，這毋是「歹命人愛算命，䆀查某愛照鏡」，是少年人拄好咧走揣認同佮形影。二十歲談戀愛的半大人，出一擺門，攏嘛衫穿好勢翕一擺，頭毛縛正翕一擺，鞋穿煞翕一擺，出門進前無理由閣翕一擺，三延四延，等的人足可憐。到三十外歲，無閒甲一粒若干樂，顧翁顧囝，無細膩去翕著鏡，才驚惶青春的形影無去矣！一過四十歲，家己上知影，面肉蔫蔫去，青春不再回，人講查某人四十歲一蕊花，只好安慰家己有智慧上媠。我誠緊就會變做五十歲，這馬一翕鏡，皺痕(jiâu-hûn)一日一日深，頭毛一枝一枝白，分袂清老人斑抑是痣，規个人若產品過期，翕鏡變做拖磨練意志，硬櫼(tsinn)出一點點仔笑容來鼓勵家己，老的老步定、知鹹汫，第一重要是笑才會勇健。
我自細漢就愛翕鏡。毋是像人「以銅為鏡，正衣冠；以古為鏡，知興衰；以人為鏡，明是非」，我是翕玻璃鏡「梳妝打扮穿予媠、穿予奅(phānn)；喙笑目笑有人緣、得人疼」。我的第一塊鏡，是國中生日的時，人送欲予我隨身紮，我較閉思，袂佇眾人面頭前翕，就藏佇厝裡屜仔底，上捷(tsia̍p)提出來看英語發音的位敢有重耽(tîng-tânn)。第二塊是大面的、圓的、去商展買的，會當𫞼蹛(tshāi-tuà)桌頂共頭鬃縛予媠噹噹。第三塊是大學我共阮『a-ná-tah』，就是這馬阮翁啦！講生日想欲一塊會當看穿插(tshīng-tshah)的鏡，彼塊就是我的舞台，穿媠才會出門佮伊談戀愛！阮兩个查某囝，有傳著我愛翕鏡，若無鏡，若無命，逐間房間攏倩人來做一面足大面的鏡，閣有一塊公用的，遐是阮上捷徛咧開講的所在，講兩句仔就翕鏡笑一下，自細漢我就教𪜶「好笑神得人疼，得人疼較好拍拚」、「人媠、心媠，是欲予家己歡喜。」
這馬我無欠鏡，四界攏有『io-bih』的鏡，欲翕就有。毋過年歲有矣，煞較袂愛翕鏡，因為一冬一冬感受青春走去覕揣無人。智慧無底，錢銀僫買，只好笑笑自我提醒，珍惜歲月，莫去煩惱年歲，毋管拄著啥物，感恩、歡喜、笑微微，上媠。