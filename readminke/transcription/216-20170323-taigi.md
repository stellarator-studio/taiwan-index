---
issue: 216
title: 洗身軀
author: 藍春瑞
date: 2017-03-23T00:00:00.000+08:00
topic: 懷想
difficulty: 2
wikidata: Q98095603
wikidata_link: https://www.wikidata.org/wiki/Q98095603
author_wikidata_link: https://www.wikidata.org/wiki/Q98096370
author_wikidata: Q98096370
---
往過的爸母生五、六个是四常的代誌，會使蹛十家口仔的工寮若連大人總算在內，上無五、六十个人，佇食暗飽煞攏當等欲洗盪。一个扯三分鐘就好，愛三點鐘久才舞會透。較害的是有門通鎖的浴間仔干焦一間爾，若欲予大細漢輪甲齊著，等欲洗衫仔褲的查某人，共衫晾好就三更暝半，賰的工課攏免做矣。
有內鎖的浴間仔，是大人佮大漢囡仔才會使去排欲洗的所在。細漢囡仔毋管是查埔、查某，一來家己洗袂清氣，二來時間才袂拖傷久，一家一跤柴桶，圍佇大水缸邊，予老母鬥洗較規氣。猶未輪著的，褪光光徛佇邊仔聽候，袂輸等欲刣的豬仔一隻一隻白鑠鑠、幼麵麵。囡仔人細漢罔細漢，攏會幔一領巾仔掩身軀，欲洗的時就緊跳入去桶仔底坐，見若有徛起來就歹勢歹勢，用手掩牢牢驚予人看著，閣會叫邊仔當等的囡仔，越頭袂使看。我就是按呢。阿母定定用手搧我的尻川斗講：「莫遐無khà好無，按呢是加慢的。」實在誠笑詼。
囝生濟的老母，規日無閒甲親像干樂按呢轉無歇。囡仔管顧袂著，賰洗身軀的時才會佮老母相搪，大人嘛趁這个流擺佮囡仔算數。褪光光的白肉豬，若予阿母看著衫褲鑢鑢破，就那洗那詈講：「死囡仔脯！你是毋捌耍著是毋？」出手就對大腿邊捻落去。囡仔開喙哀甲鬼欲掠去，目屎流目屎滴講：「後擺毋敢矣啦，嗚……阿母，莫閣捻矣，嗚……嗚……。」
也有母仔囝那洗那耍水，phì-phì-phè-phè笑到吱吱叫。邊仔兩、三个當等欲洗的囡仔，就催講：「阿母，莫閣耍矣，較緊的啦！」
若看著手骨、跤腿抑是佗位有小可烏青、凝血，就毋甘甲那耎那問：「是挵著啥？佗一个囡仔遐夭壽咧，猶會疼袂？」無問無代誌，一下問煞，囡仔開聲大哭：「是阿木共人搝一下跋倒摃著石頭，足疼的！」比雷公霆較大聲，目屎像西北雨按呢落袂煞。「惜，阿母惜，阿母毋甘，阿母毋甘！」共囝攬絚絚，惜甲袂得通停。
這款齣頭，擋都無五秒就隨恬去矣，即時袂記得彼搭會疼的烏青、凝血，嘛是戽水耍甲咯咯叫。踮邊仔等欲洗的囡仔拍抐涼講：「會曉司奶的囡仔上愛哭！」話才煞「嗚……阿母，你看𪜶啦！」閣開始吼甲大細聲。
規灶跤間，有笑也有哭。水聲、講話聲、喊囡仔佮罵囡仔聲絞絞做一伙，心適閣鬧熱，袂輸透早的菜市仔。