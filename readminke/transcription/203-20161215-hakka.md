---
issue: 203
title: 雞塒王
author: 陳志寧
language: 南四縣
date: 2016-12-15T00:00:00.000+08:00
topic: 抒懷
difficulty: 3
wikidata: Q98096063
wikidata_link: https://www.wikidata.org/wiki/Q98096063
author_wikidata_link: https://www.wikidata.org/wiki/Q98096327
author_wikidata: Q98096327
---
舊年个年下，同姐仔兩儕人在菁園肚圍起籬笆，等到四周圍都裝好勢，𠊎等就畜起幾下隻雞仔。
初下驚這兜雞仔涿著雨會凍著，就做吔一間雞塒仔分佢等庰雨，順續也方便餵飼料。一段日仔過後，雞仔大隻吔！三不時就看得著雞公仔在園仔肚操雞嫲，輒常就搣到雞嫲咯咯咯咯、走都無哪去。有時節，連𠊎等去餵飼料都會看著雞公仔雄繃繃仔，翼仔胠開開就像愛同人相拚樣仔。
看等園仔肚个雞仔，黏時就分𠊎愐起還細在屋下邊脣，阿婆乜有畜幾下隻雞仔。該兜雞仔係用來過年過節㓾吔愛敬伯公，係無就敬祖公个。該下𠊎還細，有時節在屋簷下尞，無細義還會分雞公仔啄，該尖尖个雞喙啄啊來，還痛哦！係愛同佢等逐走，佢等還正式共樣翼仔胠胠，想愛相打樣仔。
等到過年過節愛㓾雞仔个時節，阿婆總係先同菜刀挼利，等到佢行入雞塒愛扭雞仔个時節，該兜會啄𠊎个雞仔黏時就撥等翼，走到無哪庰命。等阿婆同雞仔捉好，佢喚𠊎同佢𢯭手揢等雞翼同腳。該時節，𠊎看等佢在雞頸根掣毛，用菜刀割過雞頸後，一隻本成看起來盡雄頭个雞公仔就毋會停動吔！
阿婆掣等雞毛，佢就緊教等𠊎，做人千萬毋好像雞公仔樣仔做一隻雞塒王。閒常時蓋像盡會、盡雄頭，鬥雞嫲一等會，結果到頭來堵到事情吔，就淨曉得走分人逐，一息解決事情个本事都無。就像該隻分佢㓾个雞仔共樣，連保護自家个才調都無。其實在該時節，還細細个𠊎聽毋識麼个安到「雞塒王」，就淨有聽入阿婆交代个，做人定著愛有本事，毋單淨做毋得鬥自家人，又還愛做得保護屋下人正好。
今這下，自家既經成家，有自家个頭路同家庭。下班抑係放尞去菁仔園餵雞仔个時節，𠊎就會愐起頭擺阿婆个交代。吾个細孲仔同𠊎共下去餵雞仔个時節，𠊎會講起頭擺吾阿婆畜雞仔个故事。有時節看著幾隻雞公仔在園仔肚挷長頸、大嫲聲喊：「哦！哦！哦！」該聲說聽起來有力，看佢行路个格式，實在會分人覺著佢幾有能力。有時節有過大隻个雞公仔會行前來，想愛啄吾个細人仔。𠊎就會教佢等，雞公胠翼開來毋使驚佢，佢無麼个本事，就淨曉得假做蓋雄頭來嚇人。等到正式愛對佢仰仔个時節，看佢就淨曉得走分人逐。
臨暗去菁園肚，看著自家畜个雞仔，涼涼个風吹過來，𠊎就會愐起阿婆教𠊎个，毋管時代仰仔來變化，雞塒王个故事本本還在。