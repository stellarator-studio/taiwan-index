---
issue: 98
title: 冬至燉補
author: 邱一帆
language: 四縣
date: 2014-11-27T00:00:00.000+08:00
topic: 懷想
difficulty: 2
wikidata: Q98095924
wikidata_link: https://www.wikidata.org/wiki/Q98095924
author_wikidata_link: https://www.wikidata.org/wiki/Q98096293
author_wikidata: Q98096293
---
冬至該日，阿梅就會燉補，分一屋下人食，這係阿明從細到大，印象當深个一件事情。記得阿明還細，阿梅一屋家人就戴在柑仔寮──一個原旦放柑仔，續後簡單整理出來个屋。一間陋陋肖肖个屋，寒天一到，仰般遮、仰般塞就無法度阻擋，冷咻咻仔个寒風尋著縫鑽入屋肚、間項來。暗晡頭睡目，阿梅一屋下人輒常擠擠揫一頂眠床，睡到共下，一領被骨拉上拉下，拉到大家入覺為止。
寒天到來愛燉補，阿梅一直記在心肝肚，乜一直有做著。在柑仔寮，阿梅自家一儕人，愛渡四個子女，生活上重重个擔頭，佢一肩㧡起。出外同人做小工、摘茶，在田項種菜、屋下桊珠仔、剪線結或者割兜仔朳仔、弓蕉來賣，所有莊下做得賺錢个頭路，佢拚命去尋、煞猛去做，較苦苦自家，一心就想愛分子女過好个生活。像阿明出著世來，就黃皮瘦弱，手腳生到像鉛線仔樣，係平常無分佢食較好兜仔，冬至無燉補分佢食，驚怕會畜毋生喔！
「阿姆，您鑊仔裡肚燉个係麼个，還香喔！」阿明在灶下鼻著，自從毋識鼻著个味緒，自鼻公鑽入，引出嘴空肚个口涎水，順等喉嗹頭流入胃腸肚。胃腸產生一種嘰哩咕嚕、嘰哩咕嚕个聲響，這聲響停動著敏感个神經，黏邊傳到大腦，連著另外一條神經。無兩下半，阿明忍毋核開嘴就講：「阿姆，𠊎想愛食燉補。」「好喔！這就係愛燉分你恁多姊妹食个啊！等若姊放學轉來共下食。」阿明个嘴像屎缸蟲樣蠕蠕動，口涎水緊流。
冬至這日暗晡，外背冷風雪雨，阿梅一屋下人在柑仔寮共下食燉補。阿梅夾一隻燉到酪酪个雞髀分阿明，阿明同雞髀擘到一絲一絲仔，一絲一絲嚼，傍一口一口个燒湯。黏時，該講毋出个燒暖，流入嘴空，流入喉嗹、胃腸裡肚，再跈等血液流到膚身通體，歸屋間，就恁樣燒暖起來。外背入肉刺骨个寒風，𠗻毋著阿明，乜𠗻毋著阿明个屋下人。
「阿明，天光日冬至，阿姆無閒，記得愛燉補，阿姆正去分你請喔！」「好喔！𠊎定著會燉，你乜愛記得過來食喔！」三十零年後，阿梅同阿明提醒講，冬至愛燉補。