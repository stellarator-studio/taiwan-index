---
issue: 224
title: 半老老
author: 王秀容
date: 2017-05-18T00:00:00.000+08:00
topic: 懷想
difficulty: 1
wikidata: Q98095619
wikidata_link: https://www.wikidata.org/wiki/Q98095619
author_wikidata_link: https://www.wikidata.org/wiki/Q98096261
author_wikidata: Q98096261
---
以人的平均歲壽八十歲來講，過四十就會當算半老老矣，若過五十較殘的就算做正港的老人矣。毋過現代人較𠢕保養，畫妝的技術較好，穿插嘛較𠢕妝，你莫講你五十，嘛無人看會出來。機器用久會萎去，螺絲會冗去，有通換就換，袂換得就等到規台歹去，才拖去擲抑是做歹鐵仔賣。咱人活命的過程，花開花落，花謝花開，嘛欲𫝛仔欲𫝛。
身軀會一工仔一工較輸較tshē。頭毛先起鼓創治，白頭毛一絲接一絲若投降的軍旗剾霜風擛來擛去，挽袂離就開始染。閣來是喙齒抗議，過去食菝仔免呸子，齧肉骨、嚙雞翼、欶骨髓、吮瓜子，逐項攏總來；這馬煞變甲足驚死，驚無細膩就變做「哈麥兩齒」。紲落去是目睭有較輸，少年的時準備考試，相紲兩暝點燈膋，隔工精神猶足飽，攏嘛無咧驚；這馬老矣是目睭澀，目睭茫，目睭霧，目油拭袂煞，看無兩頁，無細膩看甲盹龜，頕醒會心臟噗噗惝(tsháinn)予家己驚著。冊愈提愈遠，目鏡剝起剝落，氣質走了了，這逝、彼逝烏白跳。紲落去關節來鬥鬧熱，古早上樓梯兩坎做一坎伐，落樓梯賰三格跳落嘛無咧驚，跔便所正跤換倒跤，閣會那唱歌；這馬痠骨輪，疼骨節，跤手慢鈍有夠落漆，出力驚糾筋，實在傷腦筋。
好佳哉老罔老，心理上閣會當毋認老！毋過「毋認老」仝款無仝師傅呢！我捌一个朋友，五十歲猶足飄撇，伊的糖霜丸查某囝，歡歡喜喜生一个金孫欲予伊抱，伊煞無彼號準備欲做阿公的勇氣，甘願予人掠去刣嘛毋願共孫仔磕一下，看著就閃。到尾是去揣心理醫師開破，到孫仔兩歲才敢。我嘛有兩个查某同學，做媽矣歹勢佇同窗會內底講，人是阿娘仔大肚驚人知，伊是阿媽共孫藏起來。我了解查某人的心理，因為做阿母穿較奅咧閣會當假青春，做阿媽若孫仔無心機佇外口一下喝阿媽，按怎假嘛無成矣。毋過，有人是認老閣青春活潑，歡喜欲做阿媽。阮二姊就是按呢。會記得伊知影欲做媽的時，笑甲歹勢歹勢目睭攏微去，我佇邊仔小可仔共滾笑問講：「敢袂聽起來傷老，一睏老二十歲？」伊講：「喔！天然的上好啦！我做阿媽，咱阿母就大福氣做阿祖。我搶著頭旗有孝，當然嘛歡喜。」
半老老有影是變化多端的時期，身體若顧予勇，老較慢咧；心情若調予好，萬項看較開咧；人若妝予媠，決定無欲做老孤𣮈，就會變做老古錐。