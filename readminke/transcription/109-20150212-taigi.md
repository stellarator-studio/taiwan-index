---
issue: 109
title: 日誌
author: 王秀容
date: 2015-02-12T00:00:00.000+08:00
topic: 懷想
difficulty: 1
wikidata: Q98095461
wikidata_link: https://www.wikidata.org/wiki/Q98095461
---
這馬手機仔足方便，頂懸就有氣候、時間佮日誌，誠濟細漢捷看著、聽著的，這馬攏漸漸失去。細漢的時，會等看新聞、聽『la-ji-ooh』知影好天歹天，這馬手機仔隨看隨知。早前街仔頂錶仔店袂少間，這馬煞僫揣，掛錶仔變做是展時行欲配衫。閣一項是，日誌較無人咧印矣，聽講一張一个版，一本著愛八百箍銀，時機䆀䆀仔，頭家無遐冇手。
較早米店、水電行、金紙店一到新曆的年底，免討就會送人客日誌。提著，會揀上媠的、寸尺上合的，掛佇客廳。賰的上捷提來予細漢囡仔畫尪仔；予讀冊囡仔算數學、背英語、寫國文、畫地圖。薄薄仔的日誌紙，透青色的字是愛讀冊做工課的日子，草仔色的是拜六讀半工，紅色的是禮拜抑是歇睏日。毋管啥物色，阮攏用「玉兔的」抑是「秘書的」藍色原子筆，佇頂懸寫一遍，才閣用紅色的佇兩逝的縫寫一遍，等我共規張寫滿滿，冊就讀入去頭殼內底矣。日誌是我上『mah-tsih』的讀冊伴。
掛佇客廳彼本主角咧？彼比讀冊較重要喔！雖然漸漸有月曆，印足媠的明星、風景、果子，毋過，月曆除了看日期，有一个閣較重要的任務──愛儉予囡仔做冊皮。若包著果子，課上甲欲倚晝，無細膩喙瀾會津落來；若包著風景算較好運，看起來氣質上好。阮有同學英語包著一粒目睭，數學包著跤，聽伊講因為按呢毋敢掀課本，功課煞變䆀。全理由了了，袂曉駛船嫌溪彎。毋過，因為月曆一睏寫規個月，日子定定算毋著去，阿母猶是信任一工裂(liah)一張較準。日誌是阿母上知己的姊妹仔伴。
舊年12月中，二姊佇『line』群組「中街仔兄弟姊妹」，緊張問阮：「啥人有日誌，阿母咧討。」我就隨佇足濟个群組問。差不多揣半個月才揣著，好佳哉會赴佇年底進前寄落去(lue̋)下港予阿母。兄弟姊妹無佇阿母的身軀邊，上無伊有一个會當逐工陪伊的日誌，嘛會當予伊想著遐的，用日誌讀冊寫字，踮在他鄉的囝兒。