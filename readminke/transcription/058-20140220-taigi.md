---
issue: 58
title: 新春快樂
author: 王秀容
date: 2014-02-20T00:00:00.000+08:00
topic: 懷想
difficulty: 2
wikidata: Q98095398
wikidata_link: https://www.wikidata.org/wiki/Q98095398
author_wikidata_link: https://www.wikidata.org/wiki/Q98096261
author_wikidata: Q98096261
---
初五彼工拄好是立春，二十四節氣的頭一个，代表新年的開始。大自然的花草樹木，發穎(puh-ínn)的發穎，開花的開花；作穡人會用這段時間，翻塗的翻塗，犁田的犁田。春天的風微微，大部份的人攏佮意，立春了後，天氣漸漸變熱，等到熱天，熱甲擋袂牢的時，人就會翻頭數念寒天；仝款的道理，佇寒天，就會定定想熱天。敢就愛按呢變來變去佮天氣走相覕？哪毋寒天就欣賞寒天，熱天就欣賞熱天咧？
因為寒天上驚一直落雨，驚無日頭毋敢洗被單，驚衫無通曝焦，驚予冷冰冰的風凍甲咇咇掣，驚予雨縛佇厝裡袂當運動愈來愈畏寒。千驚萬驚，攏是用人的角度咧看，觸(tshik)著咱的意，就感覺寒天佮咱做對。其實，咱的心若有夠謙卑，將家己想做一粒花草的子，就會感恩寒天的雨㴙㴙滴。有雨水，佇塗裡的子才會一工一暝鑽出殼、鑽出塗、發出穎。用按呢的心情過寒天，絕對袂厭氣，袂稀微，顛倒有迎接新性命的希望佮歡喜！
若無寒天的霜雨哪會有春天的花蕊？我是樂天(lo̍k-thian)的人，毋過，人生難免會拄著霜寒苦難，若拄著，我定定會想著塗底的子勇敢佇寒天大漢，「大寒不寒(tāi-hânputhân)，春分不暖」，雖然是用節氣來做天氣的判斷，毋過，咱敢會當將「大寒」來比做人生的大風大湧，無經過苦痛，哪會有機會享受春天的溫暖佮花芳？
「春天後母面」，天氣多變化，有時出日好天，有時「一月寒死豬，二月寒死牛，三月寒死佈田夫」。因為有變化，大自然就鬧熱甲。我上愛掠好天去𬦰山。去看櫻花、桃花、梅花的樹椏，開出水彩嘛調袂出來的粉紅桃紅透白；去看楓仔葉發新穎的青翠佮猶袂飄落的紅葉濫做伙；去看清芳的桂花閣吊佇青葉仔內底，看茶花若像細蕊的牡丹遐爾仔美麗。喔！若好運，無定著會當看著杜鵑提早上場的粉紅仔白。冬天內底有春天，收場的、開場的，攏嘛咧做準備，就是遮爾媠，遮爾仔趣味。若會當感恩寒天的苦難，就會愈了解新春的快樂。