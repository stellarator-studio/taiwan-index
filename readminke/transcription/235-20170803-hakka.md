---
issue: 235
title: 扚耳公
author: 陳志寧
language: 南四縣
date: 2017-08-03T00:00:00.000+08:00
topic: 抒懷
difficulty: 2
wikidata: Q98096104
wikidata_link: https://www.wikidata.org/wiki/Q98096104
author_wikidata_link: https://www.wikidata.org/wiki/Q98096327
author_wikidata: Q98096327
---
恁久又聽著學校肚个細人仔搣出空頭，講麼个佢等在學校轉手賣搞尞个東西。雖然係搞過个舊貨，但係轉手賣，還會做得賺一手。
這消息一出來，黏時就有教育方面个學者專家在雜誌、網路發表自家个看法。佢等正經个在分析，這係麼个現象，符合麼个教育理論，對學生个人格同學業會有麼个影響？對文章肚看起來，蓋像恁仔个行為在細人仔世界係不得了个，萬一係無處理好就會培養出掣人个梟雄，係無就會教出㓾人放火个惡霸。
無恁嚴重！係愐起過去臺灣經濟還無飛起來个四、五十年代，該當時个細人仔踢銅罐仔、賭煙盒仔算係相當正常个。該下，毋係拈紙炮仔搞，就係搏樹乳。有時節鋸那朳仔个樹朳做鳥射仔來搏鳥仔，無注意著還會同人屋下个玻璃窗打壞。去到學校，下課除核吊晃槓、跳上跌落，褲袋過深个細人仔會買圓牌仔，無就買miˇ da jiˋ來搞。𠊎等當晝飯包就淨一粒灰鴨春个，總係弛綱打陣搞騎馬相㓾、殺頭剁腳。有兜个還會收集別人个信封絡仔，脫郵票來賭。係毋驚肉痛个同學就會踢鍵仔，賭扚耳公。
在該年代，除核爭晃槓、係無就細倈撩細妹以外，從來毋識聽過有麼人會因為賭郵票輸忒多，來去投先生。也毋識有哪儕人搞輸踢鍵仔分人扚耳公，扚到歸个耳公紅啾啾，歸屋下學分大人儕聽个。輒常有同學賭輸圓牌仔，輸啊淨淨，佢又想愛再搞，結果連買糖仔食个錢都拿出來買歸去再搞。該賣圓牌仔个同學將錢拿去買糖仔食，歸尾結果乜分分大家人共下食，半息都無人會相爭。
在細人仔个世界，其實無麼个法律觀念，乜無忒多大人个梟雄。該愛仰般來相處，儕儕都有一定个規矩，這兜規矩從來就無白紙烏字寫出來。係萬一有人愛搞、賭輸又不服，了不起往後無人會尋佢共下尞。就像識有人搞𫟧地球，一下無堵好就同手骨拌斷，嘛毋識聽過對方个大人儕來討賠償。但係今下社會講係進步吔！結果大人个法律觀念混入來細人仔个世界，家家大人儕在屋下三交代四吩咐，同別人共下尞要注意，莫搞忒過分，係無斯會賠人錢財。
複雜吔！講就講係細人仔過有規矩咧、教育个理論在學校確實推行吔！其實係破壞細人仔學習人同人共下相處个能力，該種同人協調、交涉个能力。最嚴重个，無定著係佢等个童年失去吔一份單純个感情。