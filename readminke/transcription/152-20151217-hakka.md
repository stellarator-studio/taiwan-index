---
issue: 152
title: 兩難个事情
author: 吳秀梅
language: 南四縣
date: 2015-12-17T00:00:00.000+08:00
topic: 新知
difficulty: 1
wikidata: Q98095993
wikidata_link: https://www.wikidata.org/wiki/Q98095993
author_wikidata_link: https://www.wikidata.org/wiki/Q98096267
author_wikidata: Q98096267
---
記得還細時節，最好星期日个暗晡頭去遶夜市仔。假使功課寫核吔，又堵好爺哀心情好，就做得跈等屋下人，或者同鄰舍細人仔邀陣，去夜市仔遶尞吔兩三點鐘歸來。在民國六十年代，這應該係最受著大家人歡迎个休閒活動。
對以前个商展，到今个國際觀光夜市，賣東西个形式大略無麼改變。一定會有各種好食个料理同止渴个涼水，這滿斯連國際化个口味，也全全在夜市仔食得著。還有最時行个衫褲、皮包仔、鞋襪，屋下用得著个五金雜貨、盆盆缽缽，係婦人家同細妹人最愛定定仔擇个攤仔。後生仔就愛搶最紅个歌星个唱片，最多鬥等仔買一息文具，讀書時節愛用个。細人仔呢？目金金仔看等个應該係搞尞个攤仔，像射雞胲球仔、打me-da-ji臺仔、撈魚仔，尖尖咭咭，嶄然多人哦！
遶夜市仔恁趣妙，花花世界就在眼前。毋過，你有愐過無？歇在夜市仔附近个人，敢好恁仔个生活環境？食夜核應該係恬靜休息个時間，外背還吵吵鬧鬧，無到半夜毋會結束；炸東西、煮東西个油煙，沖(cung)到屋家裡背，窗仔門毋敢打開來；來逛街个人食核東西个地圾，亂掉(tiauˋ)亂擳，歸條路項像垃圾場，餳烏蠅、黃蚻同老鼠；還有人客車仔亂停，別人愛出入都無方便，交通實在亂；有兜民眾譴到會發癲哦！
夜市仔个設立，需要同住戶討論、溝通、協商，辦吔說明會得到同意，正做得發營業許可。毋過，若係夜市仔一位一位收起來，這兜生理人愛去哪絡食？經濟同觀光業仰會有好个發展呢？係講無停業或者徙走，附近屋仔个價勢會過差，民眾也會抗議，生活品質輸人盡多。堵著恁仔兩難个事情，到底愛仰結煞正好？
你好遶夜市仔無？希望問題還毋曾解決以前，𠊎等先做最壁个國際公民，去遶夜市仔个時節，愛保持交通个利便，莫亂停車仔；愛將地圾囥入垃圾桶。恁仔正做得分鬧熱个夜市仔長長久久。
