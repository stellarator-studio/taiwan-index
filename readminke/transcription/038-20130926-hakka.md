---
issue: 38
title: 消失个學校
author: 張美容
language: 海陸
date: 2013-09-26T00:00:00.000+08:00
topic: 懷想
difficulty: 2
wikidata: Q98095845
wikidata_link: https://www.wikidata.org/wiki/Q98095845
author_wikidata_link: https://www.wikidata.org/wiki/Q98096319
author_wikidata: Q98096319
---
逐年8月中旬還放等避暑，小學就會為著月底个開學無閒直掣、鬧熱起來。民國83年，有一個學校摎大家無共樣，一直到開學還恬索索仔，無聲無氣，就看著幾間教室孤孤栖栖企在青山綠水中。
民國60年，𠊎摎三個同學分發到新竹北埔个內豐國小，這係一隻囥在山竇肚个學校，下車後還愛行歸點鐘彎彎斡斡、礫礫矻矻个山路正到得到。毋過，路个一片係滿山又高又直个杉仔樹，另一片係滿遍大石細石个大坑壢，山青水清，人就像行在圖畫肚，一滴就無試著辛苦，還過有啾啾滾个鳥聲、嘩啦嘩啦个水聲做伴，心情特別鬆爽。
除了校長、主任外，𠊎兜七個先生全部戴在學校，一群後生人共下，生活過著多姿多采，日時頭摎純真个細人仔共下上課、遊戲；臨暗仔在恬靜个山路散步、看夕照；暗晡頭在辦公室改簿仔、準備教材；睡目前打打嘴鼓、聽聽音樂。在偏僻个山肚，日仔過著充實又逍遙。𠊎个青春年華留在𠊎最愛个內豐！
學校總共6班，學生仔正成百儕定，師生親切到就像兄弟姐妹，常常一早落到辦公室，就看著學生仔摘來一大把帶等露水个野薑花，滿室清香，帶分𠊎兜一日个好心情。家長對先生个尊重還較難忘，見堵著過節就喊食飯、送粄來。畢業典禮該日，還㧡等一擔一擔个魚魚肉肉、盆頭缽仔來學校，煮到豐豐沛沛，分先生、家長、畢業生共下食一餐有笑聲、有目汁个謝師宴。內豐个人情味長留在𠊎个心肝肚！
內豐係𠊎第一個教書个學校，也係𠊎尋著一生个伴，結婚降子个學校。對內豐，𠊎个感情放最重、最深，離開後還長下心心念念，無想著83年因為學生少就廢忒咧。廢校後𠊎識轉去一擺，看著當初親手作个假山、花園，早就花死草塞咧！學校也變到爛爛擐擐、全無人煙。行啊行、看啊看，迷痴中像人還聽著學生仔清亮个笑聲，也像人還鼻著野薑花芬芳个香味，還有𠊎兜有講有笑个身影。仰般一𥍉目就無聲無哨、人去樓空咧！目汁強強忍毋核，煞煞跋起腳就走。再見啦，𠊎个內豐！再見啦，𠊎跈等內豐消失个青春！