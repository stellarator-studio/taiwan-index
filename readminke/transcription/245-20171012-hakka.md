---
issue: 245
title: 割草
author: 李秉璋
language: 詔安
date: 2017-10-12T00:00:00.000+08:00
topic: 抒懷
difficulty: 1
wikidata: Q98096117
wikidata_link: https://www.wikidata.org/wiki/Q98096117
author_wikidata_link: https://www.wikidata.org/wiki/Q98096269
author_wikidata: Q98096269
---
韶日又係拜六，歇睏日逐儕攏真歡喜。毋著，歡喜係阿依，艱難係𠊎人這陣細子。逐回个歇睏日，阿依早即想好頭路啊。上頭第三壟、第二壟个田塍草又長啊，這禮拜堵好愛去割割个。後禮拜日堵好愛去挷下裡田敏豆脣个草。擱後禮拜日，西片田个田塍草嘛差不多長啊，愛去割割。即按一禮拜擱一拜，一回擱一回个歇睏日，莫講出去尞，逐擺攏係割毋會盡个草。這即係𠊎做細子時，頭難添放个回憶。
到田个時，䀴著長長長个田塍，即像遐萬里長城，連綿到天脣。特別係跍落去割草个時，感覺特別長。和兩個阿弟分好頭路，一個人負責一條田塍。跍落去个時，兩裡高高个禾，拁這陣細子么个身影做一下攏遮無去啊！這時正經有遐款「天蒼蒼野茫茫，風吹草低見牛羊」个感覺。這闊茫茫个平洋，一陣細子隱身在一大片个禾田慢慢子做佢人个事。
阿弟割草个腳手真緊，黏泥即割一大站去。𠊎割草雖然較慢，毋過較澈底。若得𠊎割過个所在，攏係寸草難留，割到斷點。阿依嘛不時交代，草愛割貼頭，正毋會「春風吹又生」。毋過照臺灣个天氣又熱又溼，毋使兩禮拜，草隨擱發到𢎙𢎙。割草作穡嘛像走馬拉松比賽，愛有擋頭。毋好起頭下傱恁緊。到一半即軟腳去。像俗語講个：「頭興興，尾冷冷」按即做無頭路。做事愛像「捉魚揢魚頭，刜樹先刜根」共款愛有要領和耐心。
現時个田塍、菜園，作穡人討省工，毋係拁田塍砊紅泥，無即揜烏網，得田塍毋會發草。甚至噴草劑殺草。所以毋使像成過个人硬討逐日割草。毋過現時个人蹛在紅泥屋个森林內底，內心嗄顛倒真毋會安。若有一兜菜園抑係花園，心情無好、心肝亂个時，跍落去拁草挷挷割割，等整理好一片个時，即若像拁心肝底个雜草做一下挷莫，心情嘛做一下快活起來。𠊎嘛不時會擎鐮鐵抑係空手落田去挷草，這時務即會想起阿依講，割草愛割貼頭，做事毋好挑替，做人愛實實在在。