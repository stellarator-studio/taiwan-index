---
issue: 250
title: 行萬里路
author: 劉玉蕉
language: 大埔
date: 2017-11-16T00:00:00.000+08:00
topic: 景點
difficulty: 2
wikidata: Q98096122
wikidata_link: https://www.wikidata.org/wiki/Q98096122
author_wikidata_link: https://www.wikidata.org/wiki/Q98096359
author_wikidata: Q98096359
---
一生人，𫣆目珠看過个所有，毋會少，行過个路，乜算多，毋過有幾多使得留在若心肝肚？又有幾多所在，使得日夜在若腦膈肚蠕蠕動，餳著你心心念念還想愛過去一到？英國這個歐洲國家，斯有恁泥餳人个所在，短短幾日个時間，逐日都有新个事物，分人目珠擘大大，讚嘆這個國家、這個世界！在這位个每一日，新个接觸，帶分人新个體驗，看哪！單淨箍在柵欄肚該毋打眼个花花草草，斯有好分你頓腳歸點鐘，去欣賞厥个色目、厥个靚咧！天合地同你共樣停在該，哦！分人呆去毋記得愛敨氣哦！
秋天，這涼爽个天時，在臺灣還分日頭苦毒核，十外點鐘過後，斯分人齧牙齒、縮頸根咧，十度左右个溫度，差恁多，還寒哦！斯像洗「三溫暖」个樣，坐共枋飛行機个人，逐個都乖乖揙出羽毛衫，斯驚吂尞著先寒著哦。計程車貴都驚死人，坐過一擺斯喊毋敢咧，過後个幾日，還係認真兜做功課，坐地鐵、公車當然有較贏。英國，這大量度國家，各色人種混雜戴共下，街路項玄玄風還會分你聽著幾半句華語。斡頭一看，係同你共樣个黃皮膚人，有他鄉遇故人个歡喜，「你對哪來个？」有大陸，有香港，也有新加坡同臺灣，搭兩句，大家親暱暱。
跈緊風，隨核落葉个腳步，悠悠行在油光油光个石頭磚路面，𫣆个腳跡重疊在幾百年來路人个印記上背，有行入歷史个感動，斯像打探老人家打摺个面皮共樣，毋使問年紀，歲數个蹤跡既經傳達分你知咧！淨俐、拶腹个石頭路面帶核你遊公園，看古蹟。倫敦這大城市，鬧熱同恬靜斯戴兩隔壁，闊闊个大公園，囥在鬧熱街路脣，正遶撇街路、轉一個斡，斯入到大公園肚咧。屬於皇族个公園有幾下座，圖畫中靚形个大樹，一頭比一頭大，管顧一片青天。剃過頭个大草坪，靚靚守顧𫣆人个土地，寒風捲起來个落葉，帶有詩人个浪漫，英國人个氣質，係毋係斯對這來个？
博物館也有幾下座，盡愛遶个係大英博物館，有兩日个時間𠊎貼貼浸在該，毋單淨感動，對文化个尊崇斯像電打電个樣，一到過一到，直直連到內肚盡深个所在。莫論厥東西對哪來，單淨厥等對文化古物保存个用心，斯使得用「偉大」來形容。逐個館个文物各有特色，乜做下當餳人，愛慢慢透底欣賞過，實在無恁該！
尞一擺轉來，歡喜中還係有當多个遺憾，逐日早早出門，到日頭同星光交班時節轉民宿，一個國家愛看真真、行透透，正經難哦！