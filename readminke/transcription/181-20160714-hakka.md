---
issue: 181
title: 準備演說比賽
author: 吳秀梅
language: 南四縣
date: 2016-07-14T00:00:00.000+08:00
topic: 抒懷
difficulty: 1
wikidata: Q98096031
wikidata_link: https://www.wikidata.org/wiki/Q98096031
author_wikidata_link: https://www.wikidata.org/wiki/Q98096267
author_wikidata: Q98096267
---
記得國小四年生時節，代表班項參加學校个民主法治演講比賽，係先寫稿背稿个，因爭越背越熟，演講時間毋罅，先生在比賽前一日又臨時加一段，結果仰仔用腳膝頭愐也知，背到該段就緊張呆核，企在臺項毋知愛仰結煞，成績出來淨得著第五名。
到五年生又去即席个演講比賽，愛選選手代表學校參加高雄市國語文競賽，抽著个題目係「讀書同運動」，該時講兩句又頓恬，講兩句又頓恬，還見笑哦！今愐這題目實在簡單，但係對盡少在大眾面前表達个細人仔來講，該五分鐘蓋像一世紀恁久！
還細就參加過這兩擺个比賽，老實講，都毋係成功个經驗。這滿做先生恁久吔，每日愛對細人仔講話，希望分細人仔扭著𠊎等愛講个重點，故所也漸漸仔尋著演說个技巧。假使係愛講本土語言个演說，平常就愛多聽、多講本土語言，去慣勢發音个部位，還有常用个語法同文法。到演說个時節，正會自然用本土語言去思考想愛講个內容。
過來就係愛把握題目在問麼个。𠊎認為作文係手寫个演說稿仔、演說係口說个作文。演說个稿仔愛像文章个結構共樣，有起、承、轉、合。先破題，講清楚這題目愛𠊎講對麼个人、事、物个見解。記敘文同抒情文愛有鋪排个內容同感情，說明文同議論文愛有例仔來證明你个論點。包尾做一個完整、簡單个結論。
演說又有「演」个成分，故所演說者講標準个客家腔之外，愛注意著聲音大細、高低、遽慢、強弱、長短个變化；也愛注意圓身毋好硬確確仔，動作從容、莫緊張，做得比手畫腳，看起來過伶俐；面項个表情乜愛分人感受著你个誠心正好。上臺進前先敨幾口大氣，手腳動動啊，就會過輕鬆。
演說係盡有意思个事情，平常時多看書，增加自家个知識；多尋人打嘴鼓，練習講出自家个想法。有比賽个機會，就愛盡量報名參加哦！
