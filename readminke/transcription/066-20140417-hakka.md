---
issue: 66
title: 普吉島
author: 劉玉蕉
language: 大埔
date: 2014-04-17T00:00:00.000+08:00
topic: 景點
difficulty: 2
wikidata: Q98095882
wikidata_link: https://www.wikidata.org/wiki/Q98095882
author_wikidata_link: https://www.wikidata.org/wiki/Q98096359
author_wikidata: Q98096359
---
天吂光，載緊兩三千人个油輪，晃激啊晃激，慢慢駛偎馬來西亞个普吉島，天烏海暗，像弓蕉樣个月光同船相隨，一座一座大大細細个山，浸在海个一片脣，看著咧，普吉島！矇緊烏紗个天地一點一點退撇紗巾，放出屬於日時頭个光線，山个該頭，天公用淰黃个柑色打扮該正擘開目个面頰卵，像棉花樣个白雲，係天公畜个魚陣，在厥面頭前泅來泅去，天甫甫光，大船斯恬恬停在外海，同該恬靜个普吉島遠遠對相。大明星出場哩喲，遠遠个山背，一粒大火球慢慢探出頭，在眾人个讚嘆聲中，佢風神喋喋金光四射，等到金色个絲線鋪平海面該下，天斯大光咧，普吉島也跈緊鬧鬧熱熱停動䟘來哩喲。
一落船斯分在地人唆慫去捉筋骨，熟絡个手路扳筋又拗骨，硬鉸个圍身分師父打墊去硬硬會斷截，阿姆哀！賺皮疾，係自家討來个。一點鐘久个忍聲囓齒，換來歸身个溚澇，斯像對水竇出來共樣，唉罔唉，捉過後个鬆爽，還係會餳人過來報到。
越晝，海脣沙灘越鬧熱，做日光浴个外國人霸占撇一大片沙灘，各色各樣个泅身衫、細妹人个「比基尼」裝……，天頂个日頭看去面紅濟借，佢用盡大个熱情來招呼搞水个人客，用厥熱度燒度溫溫款待這兜同佢相親个人。藍色个海清清淨淨，鬥鬧熱个風，捲起一層一層像乳油樣个白色波浪，日頭已烈，毋過試著毋會熱，享受日頭光，分人有好心情。
沙灘項个搞尞活動百百種，𠊎欣羨鷂婆在天頂𫟧𫟧飛个自在，夢想同海風遊尞个樂線，戇膽戇膽斯跈拖曳遮上天，哇，果然鬆爽！天青海藍，在耳公脣講細聲話个清風，輕輕撩弄頭那毛，𠊎係一隻鳥，翍開雙翼在天頂打𫟧飛，腳下个海，係藍色个絲絨，人个世界，在吾腳下變做另外一種景致，這下嗄同𠊎無相干咧，等到種落海竇該下，正又過轉魂到人間！普吉島，這搞尞个天堂，下次擺𠊎還想過來呢！