---
issue: 98
title: 大埤苦傷悲
author: 邱文錫
date: 2014-11-27T00:00:00.000+08:00
topic: 懷想
difficulty: 4
wikidata: Q98095447
wikidata_link: https://www.wikidata.org/wiki/Q98095447
author_wikidata_link: https://www.wikidata.org/wiki/Q98096294
author_wikidata: Q98096294
---
阮厝是桃園庄跤作田人，阮的田攏是用中埤(pi)佮水泉埤的埤水來灌溉。這兩口埤是相連做伙，毋過毋是雙連埤，因為水泉埤埤底較懸，中埤較低。
細漢時，六月冬工課無閒煞，阮猶是佇歇熱期間，埤水嘛落焦(làu-ta)，阮遮的看牛囡仔就佇埤底釘一枝牛杙仔(gû-khı̍t-á)，縛一條三丈長的牛索，按呢牛圍杙仔踅一个圓箍仔，一工落來，就會當食甲一肚飽。阮遮的看牛囡仔親像鳥仔放出籠，相邀相招，去挓蜂岫(thà-phang-siū)，拍滂泅(phah-phōng-siû)，過阮一生中上蓋快樂的囡仔時。
時間來到中秋後，兩口埤的埤水攏滇滿滿，我看牛來埤岸食草，中埤水面曠闊，埤中有幾隻水披仔(tsuí-phi-á)佇遐藏水沬(tshàng-tsuí-bī)，水光閃爍，水泱微微(tsuí-iannbi-bi)，這款美景，到今猶深深印佇心肝內。
閣來是水泉埤，水泉埤是長liau的三角形，三角尖尾的所在有拖向西北爿，這个尖尾就是出水泉的所在，也就是水泉埤名稱的由來。
三角兩爿有青piàng-piàng、懸拄天(kuântúthinn)的大竹埒(tik-lua̍h)，秋風吹送，竹尾搖擺(iô-pái)，埤水猶原滇滿滿，水面猶原是平波波、金爍爍，彼陣我當咧看德國小說『茵夢湖』，心內咧想，這口埤就是我的『茵夢湖』。
佇遐拄著阿水伯仔嘛咧看牛，佮伊開講，伊講這馬的水泉埤，就親像赤壁賦(tshik-phik-hù)的「清風徐來(tshing-hongtshîlâi)，水波不興(suí-phoputhing)」，阿水伯仔是漢文仙，會曉放孔子白(pàng-khóng-tsú-pe̍h)。
二十外年前，公所無講無呾(tànn)，共大路開對中埤經過，農民連名欲告公所，公所知影家己短理(té-lí)，趕緊共工程停掉。毋過嘛無回復原狀，中埤就按呢予人㨨腸破肚(liû-tn̂g-phuà-tōo)，倒佇遐二十外年。
啊水泉埤呢，彼工刁工來到埤岸，看著埤中全是成人懸(tsiânn-lâng-kuân)的布袋蓮，連埤底埤水都看袂著，兩爿賰幾phō離離落落(li-li-lak-lak)的老竹欉，真是稀微衰敗(hi-bî-sue-pài)，啊！永別囉，我少年時代的『茵夢湖』！