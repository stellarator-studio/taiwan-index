---
issue: 48
title: 牛角掛書，實現自家
author: 李秉璋
language: 詔安
date: 2013-12-05T00:00:00.000+08:00
topic: 記事
difficulty: 1
wikidata: Q98095858
wikidata_link: https://www.wikidata.org/wiki/Q98095858
author_wikidata_link: https://www.wikidata.org/wiki/Q98096269
author_wikidata: Q98096269
---
一年一回个全國語文競賽又到位，逐年个12月初對各地來个選手又討來拚輸贏，比哪儕較厲害。有个縣市早即對9月份辦市、縣賽擇出選手，積極栽培。聘請專家來指導這兜選手做頭好个準備。今年个競賽係得臺中市主辦，明年換雲林縣接手。逐個主辦縣市早幾下年前即量早在做準備，派人學習仰子辦活動，十分用心，討得參賽者留落頭好个印象。
人生短短，一下即過去。替自家留一兜好个回想，勇敢向自家挑戰。參加客事演講抑係朗讀比賽完成實現自家，若無即栽培序細來比賽。這兜攏係十分得人感動和佩服。就像真多評判先生講个，敢企起臺崠，即係贏。頭要緊係過程，無論係普通時个準備，抑係比賽个緊張，這兜攏得𫣆人成長嘛學著真多。
演講係愛表演嘛愛講，頭會用考驗出一個人个臨場反應和普通時本身生活經驗、讀書个闊度和深度，對社會、對教育、對環境个關心和觀察个敏銳。嘛考驗著對母語、對客事諺語个熟事度。正經係真高難度个自家挑戰。朗讀更加係情意个表現，定著普通時愛有十足个訓練和積極个準備正毋會驚場，拁文章个內容情感、意境表達出來感染別儕。無論係演講抑係朗讀，頭要緊个即愛表現真實个感情，定著毋會用怪聲怪調抑係動作過頭大。
逐年个全國語文競賽，得𠊎感受真大。回想自家自國小到大學，單單參加過一回个國語演講比賽，擱來即毋識比過。毋過一想著客事即討斷去，心肝底个擘心和使命感得𠊎變勇敢。所以連4年攏參加全國語文競賽个客事演講比賽。在遐個所在，聽著評審講：「總算有聽著詔安客事囉」，和參賽朋友个驚奇。得𠊎感覺𠊎定著愛拁詔安客事多多講出去，得人知有「四海大平安」个客事。擱拁牛角掛書个精神提出來，完成實現自家个理想。