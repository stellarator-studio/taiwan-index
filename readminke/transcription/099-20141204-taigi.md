---
issue: 99
title: 阿義的罪罣
author: 藍春瑞
date: 2014-12-04T00:00:00.000+08:00
topic: 人物
difficulty: 3
wikidata: Q98095449
wikidata_link: https://www.wikidata.org/wiki/Q98095449
---
隔壁的阿義有老人羶閣貧惰洗身軀，人未到會先鼻著薟薟的汗酸味，真正予人接載袂牢。毋過𪜶囝講伊若洗過頭鬃，規个人有芳芳的雪文味，就是伊跋輸筊的時陣；反顛倒有贏錢就顧啉酒，茫甲毋知天地有幾斤重，攏袂想欲洗予清氣tang-tang、輕輕鬆鬆來過日，正經是一个誠奇的怪人。
我家己咧心肝頭臆，是毋是筊鬼本成就有一種講袂出喙的「罪罣(tsuē-kuà)」，覕佇上深、上遠的頭殼碗仔內，閒時無聲無說，揣袂著伊真正的影跡佇佗；便若輸到橐袋仔袋磅子(pōng-tsí)，敗到塗塗塗的時，伊就免人請即時家己跳出來蹧蹋、恥笑伊的主人，修理甲流血流滴猶毋放手。主人的心肝愈來愈齷齪(ak-tsak)的時，「罪罣」就愈重，袂輸一隻綴佇尻川後的歹鬼，趕袂走、撥袂離，心肝若會清，才是奇！
抑若洗身軀用手攄烏銑、沖汗酸的時陣，筊鬼的頭殼內想的是，緊猛做一伙共齷齪、罪罣，出大力攄落來塗跤兜，流入去臭水溝仔底，同齊共彼隻鬼卸(sià)甲離離離，人才會清心。
這款人，一遍過一遍去變(pìnn)遮的代誌，無事無白都攄無歇矣，總無講流臭汗、歸身黏黐黐的時，隨欲沖、欲洗嘛毋是啥物意外，一工舞三、四擺猶袂煞。上害的是，有人連跤手、衫褲、被單、椅苴、桌頂、塗跤，嘛攏誠捷洗、不時換、逐工攄、直透沖、隨時拭，齣頭毋捌停睏過。我想，這毋是獨獨阿義爾，是所有的筊鬼逐擺跋輸攏想欲洗身軀的緣故，𪜶遮的人永遠袂精神，嘛無法度悔改。好佳哉，我是徛佇邊仔的閒人，按頭斟酌到尾，攏無落勾去，若無，盍有才調臆著伊的代誌咧？