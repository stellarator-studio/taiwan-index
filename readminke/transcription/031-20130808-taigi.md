---
issue: 31
title: 馬偕牧師來臺灣宣教
author: 陳憲國
date: 2013-08-08T00:00:00.000+08:00
topic: 人物
difficulty: 1
wikidata: Q98095367
wikidata_link: https://www.wikidata.org/wiki/Q98095367
---
馬偕牧師來臺灣宣教馬偕牧師(Rev. George Leslie MacKay，1844-1901)，中文名偕叡理(Kaijuē-lí)。伊出世佇加拿大安大略省的牛津郡(Oxfordcounty, Ontario, Canada)一个蘇格蘭移民的家庭。佇遐捌讀過師範學校，做過七年的小學老師，以後才去美國讀神學院。出業以後，伊倒轉去Canada專門研究印度教佮佛教，紲落來閣去蘇格蘭的愛丁堡(Edinburgh)大學的神學院研究神學。
1871年6月，Canada長老會總會議決通過伊自願到海外傳福音的申請案，派伊去中國傳福音。10月19，馬偕辭別親朋好友，先坐火車去美國的舊金山，才閣坐America號的大船，欲去中國傳教，毋過，無拍算上煞尾是佇12月29欲暗仔，孤一个人踅來到臺灣的打狗。隔轉年的正月11，李庥(Lí-hui)牧師(Rev. Hugh Ritchie 1835-1879)就開始教伊學習漢字佮臺灣話；隔轉年3月初9，才陪伊坐船來到滬尾；船一下靠岸，偕牧師就若親像有聽著一个聲音講：「就是遮！(This is the land!)」，就決定欲佇遮開始伊北臺灣（大甲溪以北）傳教的使命，一直到1901年伊過往為止。
來到滬尾，伊就閣較認真學臺灣話，逐日攏學100个新的漢字，嘛熟似一寡看牛囡仔，佮𪜶學語言。1878年5月27，偕牧師閣娶五股坑信徒陳塔嫂的新婦仔蔥仔(tshang--á)做某，閣共𪜶某的名改做張聰明(Tiunn tshang-miâ)，這對伊傳教的工課誠有幫助。𪜶有生兩个查某囝佮一个屘仔囝，兩个查某囝佇1898年仝時陣嫁予臺灣人做新婦。屘囝偕睿廉(Kaijuē-liâm)嘛佇1911年底，提著Canada教育學位了後，倒轉來臺灣，創辦淡江中學，做頭一任的校長，伊嘛予人稱呼做「小馬偕」。