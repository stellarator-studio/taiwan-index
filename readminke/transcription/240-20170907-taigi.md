---
issue: 240
title: 雞事
author: 藍春瑞
date: 2017-09-07T00:00:00.000+08:00
topic: 生活
difficulty: 2
wikidata: Q98095642
wikidata_link: https://www.wikidata.org/wiki/Q98095642
author_wikidata_link: https://www.wikidata.org/wiki/Q98096370
author_wikidata: Q98096370
---
早起去游泳池泅水，到十點捅的時陣，才想著雞仔猶未下飼料佮水予食，無khà閣換焦衫，身軀澹澹就軁入去駛車，拚轉來到厝。人都未落車耳空就聽著三隻狗仔吠甲大細聲，佮閒時無啥相𫝛。踏過草疕行四、五伐了後，隨看著櫳櫳的樹仔跤有黃黃花花的烏影咧振動，正經是吠真的，毋是亂使來的。緊猛傱到位共斟酌看，一隻雞公𤆬兩隻雞母當咧樹仔跤筅塗沙。我無共𪜶拍生驚，跕跤行去雞牢邊攑撈魚仔有鬥柄的網仔揜佇尻川後，對上近的彼兩隻母的共匼落去，聽著兩聲「kok…kok」就掠著矣。一手一隻對翼股共㨑懸，向千千對雞牢仔內共掔入去。翻頭踅轉來樹仔跤，仝款的步數，一下手就閣匼著另外彼隻較大龐的雞公，趕緊閣共放入去雞牢仔內了後，規粒噗噗惝的心肝才轉冗落來。
食暗飽，𣁳番麥角欲去飼雞仔。倒飼料的時，佇雞槽仔邊有跍一隻尻川斗比平素時加奒誠濟的雞母，共趕嘛攏無咧𫝺我，伸跤共掰伊嘛毋徙位。向落去斟酌看，佇尾脽遐牢一粒予白膜仔包著的卵，閣有含淡薄仔血絲佇頂頭，應該是卵蛋牢佇尻川頭生袂落來咧艱苦。今真正是生目睭毋捌看過目眉，頭殼內隨想著若無共這粒卵生落來，雞母就親像古早的查某人拄著坦橫生仝款，這聲就穩死的。毋過我是下老本飼雞仔的主人家，袂使目睭金金看伊勼佇塗跤咧艱苦，定著愛想一个步數來敨這个結。臨時臨么就脹膽探落去捎雞母的翼股，好禮仔共尻川頭的白膜仔褫開，卵煞家己輾落來塗跤煞硞著石頭。好佳哉干焦外殼破一空仔爾爾，我暢一下緊共雞母放開，拉圇燒的卵抾佇手蹄內猶好好無破去。想袂到雞母佮卵攏平安順風，正經是土地公有保庇，若無就害了了。
尾暗仔有小可反冷，有想欲開電火予規陣雞仔𤲍燒，順紲算一下仔總計有幾隻。毋過連紲拗幾若改指頭仔，較算就是減一隻，即時咻阿華講閣旋一隻去矣。攑魚網仔欲出來揣的時，翻頭閣踅入去算，嘛是減一隻。擔頭看鐵網仔頂懸七里香發甲誠旺的葉椏內底，覕一隻雞母咧納涼。伊攏毋出聲應話，差一絲仔就害我刣椅仔煠柴屐，規日袂得清心。