---
issue: 42
title: 搣籮搣䈪
author: 彭瑞珠
language: 四縣
date: 2013-10-24T00:00:00.000+08:00
topic: 文史
difficulty: 2
wikidata: Q98095850
wikidata_link: https://www.wikidata.org/wiki/Q98095850
author_wikidata_link: https://www.wikidata.org/wiki/Q98096341
author_wikidata: Q98096341
---
尖山透豐原个大路脣，起起一間新重重仔个三棧樓店面，左手析一間紅毛泥地、磚屋腳、四圍竹柵、禾稈屋頂个篾仔店；右手析又一間黃泥地、泥磚泥壁、菅草屋頂个篾仔店。該係民國六十幾年，臺灣个茶米還當外銷个時代。幾百戶仔人家个細莊頭仔，有十過間个茶工廠，兩個老人頭家搣籮搣䈪無閒洎杈，人客訂好个頭路做都毋得掣分人。
瘦瘦仔个阿福伯歇在店對門、講四縣，價數做得參詳、事趕得、硬性、講話直堵，還係一個接骨師傅──「來來來，看一下時鐘仔！幾多點欸？」一𢶀一𢱤，走忒个手腕、落忒个下頷都鬥轉去了，總係下擺仔還係有人痛到「阿姆乳子哀唷！」唩唩喊，咒孤罵絕者也係有。較矮㑁个阿海伯屋下在店後背、講海豐，價數毋好講、事莫追、恬性、罕得噥哢。兩儕人个工都做到異幼，做个籮籠也盡有信用。
食飽朝趕等破篾仔、修篾仔，係佢兜儕逐日个頭路。㧡泥个糞箕、抔穀个𥯥箕、簸米个簸箕，㧡菜个四角菜籃、擐牲儀个圓菜籃、吊高高譴老鼠个細菜籃仔，穀籮、米篩、毛籣、飯撈、茶䉂、豬籠、字紙籠，餳毛蟹个籠仔、捉蝦公个籇仔，粗工个火炭籠、幼工个籮䈪，所有篾仔做得起來个籠䉂佢兩儕都有辦法搣分人客。成時還愛摎人整籮、整籠、整竹椅，無乜做幾張仔細竹椅仔放等好分人客坐尞。食飽夜，點一葩火又愛煞煞趕事，罕得有好清閒。摘茶、做茶个時節，歸莊仔人無閒摘茶、歸莊頭仔都係焙茶个香味──日連夜，歸禮拜仔毋會停、毋會散。摘茶用个䉂公、裝茶菁个茶籠仔下下都還做毋掣分人客討。
民國七十年以後，產業个政策轉變了，大間个製茶廠收起來了、禾頭田開始休耕了，茶園翻忒種菜个種菜、田坵放佢生草个生草。耕種、摘茶、㧡擔个人都少了，做篾仔个頭路也就閒了，兩个老人家堵好也老了、准退休了、篾仔店就放佢橫忒去了。選竹、倒竹、破篾、挷篾、修篾、浸竹骨、拗竹骨、焙竹骨、做竹箍，做篾師傅搣籮搣䈪个身影，只有鏡鮮个留在莊下个頭擺頭擺。