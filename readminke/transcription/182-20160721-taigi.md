---
issue: 182
title: 民族救星
author: 王秀容
date: 2016-07-21T00:00:00.000+08:00
topic: 生活
difficulty: 1
wikidata: Q98095553
wikidata_link: https://www.wikidata.org/wiki/Q98095553
author_wikidata_link: https://www.wikidata.org/wiki/Q98096261
author_wikidata: Q98096261
---
一定愛寫一篇仔來紀念我佇101歲的烏來國中做學務主任的感恩。我104年8月初一今仔上任，上無兩工班，第一个禮拜，8月初8，拄水就發，搪著「蘇迪勒」風颱。在地的泰雅攏講百外冬來毋捌拄著這款的，害「頂港有名聲，下港有出名」的烏來變做孤城。
塗石流灌入去5間教室。學務處佇二樓，原本對後壁窗仔門開開，遠遠是山坪，煞變做東倒西歪的樹椏，大細粒石頭看現現。一樓的教室變形，幾若圈三米懸兩米闊的大石頭櫼破khōng-ku-lí的壁，輾入來教室。誠悽慘！想袂到九月颱「杜鵑」無管阮已經受災害，，閣剾一擺，拄清好的後山規个閣崩落來，實在欲哭無目屎。
風颱、塗石流、孤城、無電無水的日子，看著人佮人對性命的有情有義，看著囡仔因為路有通，所以攏照起工來讀冊的堅持。有人講我哪會遮衰；有人講我共人帶衰。毋過，我上愛人講，因為天公伯仔知影我是有愛心、性地好、有福氣才hőng揀去鬥相共，有福氣才揀我去鬥相共，做一冬聽好拄三冬的功德。這一冬無講出來的鹹酸苦澀，活佇孤城的人才會知影。做工程機械的聲，辦公室、教室一直搬徙，一落雨就提心吊膽，毋過百年無變的是囡仔的笑聲。有影，啥物時陣欲拄著啥物人，發生啥物代誌，干焦上帝知影，只有認真拍拚、感恩向前行。
因為搬厝，足濟一百年毋捌清過的物件，嘛摒摒出來。有一擺我巡校園，看警衛室門口有一塊大理石刻的「民族救星」，應該是蔣家造神的政權所留落來的證明。我無紮手機仔，就央司機先生翕起來傳『line』予我。伊誠古錐，知影我咧做復興語文的民族大業，半長短的頭毛型和斯文斯文的面模仔，有成咱的蔡總統，竟然『kuso』，共我的相片和「民族救星」鬥做伙。笑詼好耍嘛是對我復興語言救民族的期待。
誠拄好，收著相片彼工，阮特教班有一个我上佮意、上佩服的，自細漢就咧洗腰子的學生提畢業紀念冊欲予我寫。我寫講多謝伊逐工透早，坐佇校門口拄入來的椅頭仔，用上媠、上熱忱又閣看袂出帶身命的笑容喝講「主任好」。伊的笑容予我誠大的鼓勵，閣較艱苦嘛毋驚。伊的原住民名拄好有「英雄」兩字，經過伊的同意，我就共彼張貼起去紀念冊，因為佇「民族救星」的心目中，伊毋驚病痛、予人希望，是烏來孤城泰雅民族上勇敢的「民族英雄」！
