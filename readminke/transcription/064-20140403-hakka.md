---
issue: 64
title: 竹仔同客家
author: 邱一帆
language: 四縣
date: 2014-04-03T00:00:00.000+08:00
topic: 文史
difficulty: 2
wikidata: Q98095880
wikidata_link: https://www.wikidata.org/wiki/Q98095880
---
為著滿足生活个需要，戴在山窩山壢、山前山背个客家人，就會拿生活環境裡肚，種得出个植物、獵得著个動物、取得著个材料來使用。竹仔，就係輒常分客家人拿來用，乜係使用層面最多、最闊个料仔！
頭擺个人為著食水、用水，會去山肚尋水源，尋著水源就想辦法牽水轉來。頭擺無像這下恁利便，無塑膠或者鐵製个水管仔好買來用，就愛在地取材，取竹笐做引水个水筧仔，大笐接細笐、筧頭接到筧尾，牽轉生活个用水。這下，臺北个地名「景美」，就係對原旦个老地名「筧尾」轉音、安名來个。
這下个人，當然乜記得好食个竹筍料理。客家人輒常食个有苗筍、桂竹筍、綠竹筍、麻竹筍這兜。苗筍產期11月到3月；桂竹筍產在4月到5月；5月，綠竹筍就開始出到7月邊仔；對6月起勢，麻竹筍乜歡喜面世。苗筍剝殼、切片過後，放入雞湯裡肚煮，又香又甘又好食；桂竹筍摎覆菜放入大骨湯裡肚炆，好食到講毋得；綠竹筍洗淨，煠好過後正剝殼、切片涼拌沙拉，就係熱天个一品好味緒；麻竹筍切片浸水燙過、滷鹽矺水，晒燥做筍乾，同豬肉共下炆，噴香个爌肉舀來傍飯，會食到毋知好飽喔！無共樣个竹筍，適合做無共樣个料理，鹽生、油炒、煮湯、用炆、做辣筍……，手藝係好，就有無共樣个好風味。
竹仔个用途，當然毋單止恁樣，可比講耕種人戴个笠嫲、竹炭做个衫褲、亼粄圓用个毛籣、夾菜食飯个筷仔、泥磚屋个壁牆、嬰兒仔睡个搖籃、瓠棚豆利、㧡擔用个擔竿、裝菜用个菜籃、摘茶用个䉂公、細人仔搞个嗶哱銃、拜喏用个金銀紙、普渡个燈篙……，還有當多當多个東西，就係用竹仔做出來个！做得講，在客家人个食衣住行育樂各方面，全全用得著竹仔。故所，竹仔，摎客家人个生活有密切个關聯。
從頭擺到這下，竹仔在客家人个生活裡肚，累積相當豐富个文化內涵，做得看著竹仔在客家人个手頭項，有吔實用性、裝飾性、藝術性个發展。