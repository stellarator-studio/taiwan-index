---
issue: 217
title: 連寶
author: 陳志寧
language: 南四縣
date: 2017-03-30T00:00:00.000+08:00
topic: 抒懷
difficulty: 3
wikidata: Q98096080
wikidata_link: https://www.wikidata.org/wiki/Q98096080
author_wikidata_link: https://www.wikidata.org/wiki/Q98096327
author_wikidata: Q98096327
---
還細，在過年該幾日，總係會有人在老伙房屋後背搭一個大篷布，裡肚人尖人，大家圍等一張四角桌，將把手項个銀票想辦法矺在桌頂項各有意義个地方。
該張桌仔中間畫有一個細空格，對格仔个四角向各個桌角再牽出四條線。桌仔一片係博場个頭家，中間坐一個安到「寶官」个人，佢坐个地方人人喊做「歸身」，厥對面係「出門」，坐一個人，安到「連手」。寶官个左手係青龍，右手定著就係白虎咧！還細時節，過年就看等大人在該哮哮喝喝，𠊎看毋識佢等在賭麼个？但係看多、聽久吔，對方向个名稱幾下十年都毋會添放核。
每一擺落注前，寶官會將么頭仔放在一個黃銅个筒管項搐上搐下，再用一個管座塞入去，等佢塞好就將歸付連寶頭仔放在桌仔中間个格仔項。這時節連手就會將這個連寶頭仔掄(nunˋ)幾下到，等到連手停手，佢就同黃銅筒仔放企正來。大家人看著連寶企正吔，這時節尖滿桌仔四方个人大部分就跈等連手矺錢去賭一下輸贏。
該么頭仔每一面都係紅、白各一半，等到寶官同連手合作，將黃銅筒仔挷起來，就做得看著紅色面向青龍、白虎、出門也係歸身，佢向哪位，哪位就係著博(cog bogˋ)。為著增加賭博个刺激性，寶官同連手兩個人總係挑事定定仔挷起黃筒、定定仔瞇看啊白抑係紅。逐擺開寶，總係聽得著有人怨嘆个喊：哦呵！
𠊎印象中，係吾細舅做連手个話，來賭个人定著尖到滿滿。一斗下來，輸贏起碼都有幾下萬銀。該在三、四十年前係先生教書一年以上个薪水。係換做別人做連手，嘎！場面就毋係恁仔講咧。人人都說吾細舅十分會連，賭起這「連寶」，附近幾下莊頭就佢最壁。
舊年過年，在養老院个細舅分𠊎等接歸來尞。在新年新頭个時節講起頭擺，講啊講仔，佢對厥隨身个皮包仔拿出一個連寶頭仔分𠊎。𠊎問佢頭擺人說佢个事情敢係正个？佢㖸㖸仔解釋，其實佢就淨曉得挷黃銅頭。佢幾下擺矺錢都準準準，係因為在挷起來个過程，佢有偷瞇著么頭仔。佢還講在博場項根本就無正式贏个人，就像佢逐年都會去搞，但係從來就無對博場項賺著食，該過程就像禾鷝仔蹶礱糠──賺暢就有。
細舅將連寶頭仔送分𠊎，交代等𠊎「賭毋著食」。𠊎盡惱人賭博，但係對博場項，乜體會著毋會少个人生道理。這下看佢在養老院過生活，博場肚个哮喝聲淨伸在打嘴鼓个時節講來回憶，原來該連寶連來連去个係人生啊！