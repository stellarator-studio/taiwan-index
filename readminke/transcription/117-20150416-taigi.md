---
issue: 117
title: 行不改名 坐不改姓？
author: 陳憲國
date: 2015-04-16T00:00:00.000+08:00
topic: 新知
difficulty: 1
wikidata: Q98095470
wikidata_link: https://www.wikidata.org/wiki/Q98095470
author_wikidata_link: https://www.wikidata.org/wiki/Q98096340
author_wikidata: Q98096340
---
會記得細漢的時陣足愛看布袋戲，有時連隔轉日欲考試都無咧共信篤。彼當陣，不時會聽著「大丈夫行不改名，坐不改姓」這句話，是咧講家己是一个英雄好漢。彼當時認為「行不改名，坐不改姓」是當然的代誌，並無啥物稀奇。毋過，大漢了後，感覺並無遐爾仔單純。
20外年前，捌拄著一位南澳鄉公所的職員，阮攏叫伊『老漢』。有一日我專工問伊講『老漢、老漢，你為什麼姓漢？』伊就受氣受氣應我講：『Tah-mah-toh，我去登記戶口時，他們要我改一個漢姓，我就說，那我就姓漢。』以後嘛捌聽過有兩位排灣族的原住民立委，明明都是親兄弟，煞是無仝姓，可能嘛是仝款的原因。
聽講咱臺灣各族群的原住民，𪜶號名的方式並無一定仝款，干焦有一項較相仝的，就是攏共家已的名囥佇上頭前，紲來是爸母的名，抑是阿公阿媽的名，而且攏親子連名。上特別的是蘭嶼的Tao族，一世人可能至少有三个名。頭一个是爸母共伊號的名，而且𪜶爸母佮阿公阿媽嘛同時愛改名做某乜人的爸母佮阿公阿媽。比論講大囝是Si Rapongan、爸母著愛改名做Siaman/Sinan Rapongan、阿公嘛愛改做Siapen Rapongan，這就是𪜶三代人的名。
較早美國的頭號敵人──國際恐怖組織Al Qaeda的頭人Bin Laden，伊的本名是Osama bin Laden，號名佮咱台灣的原住民欲仝款，Osama是伊的名，bin Laden表示伊是Laden的囝。另外，佇20幾年前，我捌熟似一位東南亞國家的大粒頭官員，伊的名叫做Gafa bin Baba，嘛是仝一个情形。
閣倒轉來講咱臺灣人的字姓，佇平埔族地區就出現一寡真罕有的，親像力、東、蘭、買、兵、蒙、及、机、雞、姬，佮接受賜姓的潘、戴、偕等等。甚至因為戶政人員的疏忽，將凃、涂、塗凊彩寫寫咧，閣較譀的是姓佘的變做姓余的。照按呢看起來，無論是改名抑是改姓，若親像嘛毋是啥物款的大代誌嘛！敢毋是咧？