---
issue: 242
title: 孤栖个遮仔
author: 彭瑞珠
language: 四縣
date: 2017-09-21T00:00:00.000+08:00
topic: 抒懷
difficulty: 2
wikidata: Q98096112
wikidata_link: https://www.wikidata.org/wiki/Q98096112
author_wikidata_link: https://www.wikidata.org/wiki/Q98096341
author_wikidata: Q98096341
---
熱天愛走毋走、秋天愛來吂來个時節，天時異壞按算。天頂一團賁賁个烏雲，䀯好日頭一下班，遽手就走出來，全無分大家發現。旋風一陣大雨，拚到大嫲牯聲，𠊎在車肚聽雨水拚拚滾搖吾車仔个聲，該雨點係無拳頭嫲恁大，怕乜比手指公有較粗大。𠊎無愛下車，較大个雨水乜奈𠊎毋何。
可惜，同人約好食飯个時間緊來緊兼線，還係認輸好吔。𠊎鑽去車後斗尋看有遮仔無？有哦，兩支新新个遮仔，正買著就分人攉在車肚，恬恬囥在脣頭。「烏白色个格仔，正經當老派，麼个國際性个設計、國際連鎖店賣个？就一般般啊，也好得有買啦，正六十九個銀，自動个，當值。」買時節个唸唸(ngiamˇ ngiam)，用佢時節心肝肚又唸加一遍。
打開一細縫仔車門，撳一下，遮仔就打開來吔，全全毋驚佢大嫲點个雨炸彈，真好。就可惜，大雨拚恁煞，遮面毋罅大，行到餐廳，褲腳還係溼忒一截。餐廳門口無好放遮仔个位所，也無好袋遮仔个塑膠絡仔，就摎遮仔拂燥水收好，先共下去化妝室。化妝室門口，等下愛共下坐桌个細妹朋友都先集合好吔，一陣人抓緊時間吹燥衫褲、整理妝容。
𠊎摎遮仔放在化妝室門口，新衝衝仔个裝潢、金黃色个電火下，吾遮仔看起來還係異派頭，一細扇仔壁分佢偎靠，斜斜仔凴好，等𠊎。「阿榮哥个餐廳，新裝潢哦，這便所乜拗蠻派頭。」「噢呵，雨落暢(tiongˋ)大咧，水跈等壁面溜下來哩。」「係乜，𠊎有擎遮仔，肩頭都還分佢潑溼忒！」「遽遽，好來去坐桌哩喲，𫣆兜有較慢吔。」你一句𠊎一句，大家見面總愛先譫哆幾句。
鹹粄圓、雞盤、糟嫲豬腳……，朋友餐廳个菜一品一品出，自家帶來个好酒一杯一杯啉，兩張桌大聲細聲个話語來來去去分人傍菜，外背个雨聲，早就恬吔。「唉唷，無雨吔。」「係啊，哪久恬忒个呢？」「駛車仔个人，還係愛細義。」煞棚吔，毋過，𠊎喫豬腳喫到手油油，愛來去洗手。
在化妝室門口，看著自家早就毋記得吔个遮仔，佢恬恬企在該位，等𠊎。餐廳个人走會淨吔，電火伸無幾多葩，灰黃个光線下，吾遮仔看起來，異孤栖。該孤栖企在門口望𠊎、等𠊎个身影，害𠊎想起吾姆：𠊎做𠊎在外背搞到懶、搞到暢，𠊎做𠊎硬性、發性、癲性，還會離家出走。吾姆總係無加講話、耐心个等𠊎，望𠊎自家知好轉想。毋使愁學費、毋使驚枵著、毋使掛吊無屋企身，吾姆像一支一撳就會自動打開來个遮仔，盡命牯摎𠊎遮風擋雨。𠊎守顧好遮仔，愐想：「孤栖个遮仔，還有一細扇仔壁好偎凴；孤栖个阿姆，𠊎敢有分您偎凴過？」