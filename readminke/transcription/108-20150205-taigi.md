---
issue: 108
title: 面子的問題
author: 陳憲國
date: 2015-02-05T00:00:00.000+08:00
topic: 新知
difficulty: 1
wikidata: Q98095460
wikidata_link: https://www.wikidata.org/wiki/Q98095460
author_wikidata_link: https://www.wikidata.org/wiki/Q98096340
author_wikidata: Q98096340
---
真濟人愛講：「輸人毋輸陣，輸陣歹看面。」就是講逐項攏想欲占贏面，毋願認輸，連相諍嘛是仝一樣。有一款人，無欲論是非，毋管家己著抑是毋著，連相諍都硬欲諍甲贏，按呢就會予人半剾洗，講伊是服侍諍王「相諍毋捌輸，相輸毋捌贏」。咱臺灣有一句俗語講：「尪公顯，弟子落臉(lak-lián)。」意思是，較早咱祖先所拜的尪公若是真靈聖(lîng-siànn)，信眾就會做醮兼請人客，無論厝裡閣較散赤，姑不將嘛著愛去借錢來請人客，就是驚綴人袂著、失面子。
咱臺灣人真愛請人啉酒，閣愛佮人乾杯。你若無欲接受，伊閣會講你看伊無起，予伊無面子，煞和你變面閣頓椅頓桌，連去國外留學提著博士學位倒轉來的人，嘛是這款樣相，你是欲死賴伊呢？這敢毋是中著愛面子的毒素？我少年咧上班的時陣，有做過業務方面的主管，不時都愛佮人客盤撋。因為家己頇顢啉酒，捌創造一句毋免啉酒的話：「𠢕啉的莫勉強毋啉，頇顢啉的莫勉強啉，若是有需要駛車的就千萬袂使啉。」按呢就萬事OK無代誌矣。
古早先民踮臺灣徛起，紅白事攏著愛相陪綴，這對手面趁食人來講是一項袂少的開銷，特別是過年前，抑是較濟好日子的時陣。人講：「人情世事陪到到，無鼎閣無灶。」就是咧喝咻講，擋無啥會牢矣。這站仔，為著民選的公職人員敢著愛去走「好歹事」，處理佮紅白帖有關的人情世事，開始有人咧討論「咱各人私人的代誌，敢有需要去攪吵著別人？」其實這嘛是因為面子的問題。
以早有一句話是按呢講的：「舊例無滅，新例無設。」我想，時代無仝矣，毋通閣用舊步數來理新頭路，咱敢袂當改變一寡想法「好例緊來設，惡例沓沓仔滅」，共傷過份、愛面子的惡例寬寬仔改掉。