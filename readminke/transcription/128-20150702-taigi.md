---
issue: 128
title: 馬雅各醫師（1836～1921）
author: 陳憲國
date: 2015-07-02T00:00:00.000+08:00
topic: 文史
difficulty: 1
wikidata: Q98095484
wikidata_link: https://www.wikidata.org/wiki/Q98095484
author_wikidata_link: https://www.wikidata.org/wiki/Q98096340
author_wikidata: Q98096340
---
馬雅各是一位虔誠的基督徒，嘛是一个優秀的蘇格蘭醫師。27歲的時，伊就向英國長老教會申請，志願欲來臺灣宣教。伊對英國坐140日的船去到中國的廈門，先踮遐學習語言以後才來到臺灣。1865年6月16，伊就佇府城的看西街（這陣臺南市的仁愛街）遐稅一間厝。頭前做禮拜堂，後壁面做醫生館，那替人醫病那傳教。這日也就是英國基督教長老教會佇臺灣開始設教的日子，到今拄好150年。這對臺灣醫療佮教育的現代化，有足大的貢獻。
彼當時，臺灣民間的觀念誠保守，就有人烏白講這个紅毛醫生會挖人的目睭來製造鴉片，閣挖人的心肝去入藥，予民眾足驚惶，煞引起暴動。馬雅各只好轉往有英國領事館的打狗旗後──就是這陣高雄旗津，傳教兼做醫生。
雖然，馬雅各佇旗後工作非常順利；毋過，伊猶原掛意府城傳教的工課。後來，清國佮英國因為樟腦的貿易發生衝突，清國被迫答應英國一寡條件，包括禁止民眾誹謗基督教，承認傳教士有佇臺灣傳教的權利。就按呢，馬雅各佮伊的夫人就閣倒轉來府城，開設醫生館佮起禮拜堂。彼个醫生館，民間攏叫做「舊樓」病院，也就是這陣出名的新樓病院的前身。
馬雅各除了起造臺灣第一間禮拜堂，開設第一間西式的醫生館以外，為著欲培養傳教人才，伊閣佇臺南佮高雄的旗後開辦傳道者速成班，這个有關神學的訓練組織，慢慢轉型做這馬的臺南神學院。另外，馬雅各嘛有去到平埔族的部落宣教，上重要的是伊開辦長老教會，佇臺灣推動「白話字」運動。就是用羅馬字來拼寫臺灣閩南語，所以白話字嘛號做「教會羅馬字」。這套系統，對保存臺灣的語言佮文化非常重要。
馬雅各佇臺灣前後差不多七冬爾爾，伊帶來西方醫學的概念，留予臺灣第一本白話字臺語新約聖經佮第一台羅馬拼音印刷機，促成臺灣第一份報紙《臺灣府城教會報》的出世。伊兩个後生，大漢了後嘛咧做醫療佮宣教的工課，大漢囝去中國泉州，第二个後生佇臺南新樓病院做院長。
馬雅各醫師捌講過一句話：「醫療佮傳道是克服迷信佮無知上好的工具」。