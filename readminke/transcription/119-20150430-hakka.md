---
issue: 119
title: 命運毋係所有
author: 劉玉蕉
language: 大埔
date: 2015-04-30T00:00:00.000+08:00
topic: 懷想
difficulty: 3
wikidata: Q98095951
wikidata_link: https://www.wikidata.org/wiki/Q98095951
author_wikidata_link: https://www.wikidata.org/wiki/Q98096359
author_wikidata: Q98096359
---
臨暗个日頭，斜斜晟到戶檻內肚來，微微个日頭絲肚，一團細細絨絨个花籽，盪啊盪，一下高一下低，尋厥落腳所在。細細个身胚，承載該千古不變个任務，風載緊佢，牆頭屋角巡透透，背尾，在禾埕个必縫所在停腳。
一陣風，一陣雨，燒暖个日頭挲醒絨毛球樣个花籽。擘開目，伸下腰，「啵！」幼幼个白根，探出頭咧！天頂个日頭寶貴佢，用金色光替佢化妝，點青，點黃，還過加一屑白含，嫩嫩个新生命伸根開葉，正式加入大自然个一環。天地有情，對佢，對每一粒花籽做下都平心照顧，待遇相同。毋過，成長過程中有个順勢，有个艱難，關鍵在一開始个選擇，你千擇萬擇，係擇著仰脣樣个位所來落腳？這係因緣也係命運，尋著好條件，你斯順順利利成長，開花打子，延續下一代，萬一你生根个所在，係燥埔，係石頭縫，仰結煞諾？生命單淨分你一到機會，任務吂煞个你，還係愛牙根齧緊，耐心等該好機緣來到，時到咧共樣也會暴芽綻筍。
看哪，該壁縫石頭空項个花花草草，枝椏雖然燥旱，毋過逐頭竳竳企，花蕾雖然少肥無人顧，毋過佢乜逐蕊靚妮妮。環境毋好，並無干礙佢開枝散葉个決心，為著愛生存，愛成長，堅韌个生命，深深扎根，莖也枝枝硬程，一到過一到个大風大雨，鍛鍊厥个身胚，分佢緊來緊砸磳緊壯旺，毋驚你挷，毋怕人躪，時到咧，毋打眼个佢還在開出靚花，花籽跈風飄散四向角頭，生命个循環，斯係恁泥生生不息，分人讚嘆。
𫣆人乜共樣，一落泥斯帶有無相同个命運，你可能係眾人愛惜个金團寶，也有可能係無人承受个路邊草。不管好命抑係歪命，毋使歡喜，毋使怨怪，上天个鋪排，總有𫣆人揣毋來道理。這下个你順勢無？請你看看路脣壁縫个細花細草，生命个虛玄，斯在該裡肚。