---
issue: 67
title: 美濃瓜
author: 李秉璋
language: 詔安
date: 2014-04-24T00:00:00.000+08:00
topic: 懷想
difficulty: 2
wikidata: Q98095883
wikidata_link: https://www.wikidata.org/wiki/Q98095883
---
禮拜去西螺街買幾下頭薍薺和茄秧轉去種。嘛䀴著有在賣美濃瓜秧，順續買十頭轉去種。記得做細子个時，屋下開始種美濃瓜，在早冬禾討割進前，阿怙即去田，順著禾行用耬泥个鏟耬一圝圝个泥柱，在泥柱面上留兩空，擱來即係細子提美濃瓜籽放在空內底，擱用糞揞。等成過月，瓜秧大頭啊，禾嘛好割啊。這時務頭一等無閒。晨早割禾，下晝即牽鐵牛犁細股个瓜仔股。大人載真多糞和雞屎落在瓜股中央，用犁拁泥犁偎，變做一股一股細股个瓜股。大人、細子擎鐵耙拁泥耙得佢平。有个人跈在後背用禾桿揞瓜仔股。大家一直一直做，拚到大粒汗細粒汗。
這時務頭歡喜即係有點心好食，有仙草、米篩目、水冰這兜。雖然辛苦，毋過若想著後即日有美濃瓜好食，口涎水即硬討流落來。做到日頭落山个時，拁瓜種好啊，轉到屋下，歸膴身攏痠疾，實在真悿。擱來即等瓜一日一日大，大到一手婆長个時，即愛斷瓜心。斷心了後，瓜正會分出愈多个穎，後即日生愈多个瓜。即按耐心照顧，等啊等，等瓜難大，一日無閒過一日。等到瓜藤像雞嫲孵、打瓜啊，若像雞卵大，慢慢像拳頭大粒，猶青拚拚，猶吂好食。逐回去田底落肥料、割草，即目珠勾勾在相，尋䀴望有黃个無。
等啊等，等到有一日，阿怙講，韶日打早討捋瓜。即真歡喜，有美濃瓜好食啊。阿依早即用肥料袋攣做瓜袋好裝瓜。打早偎四點个時，歸屋下个人坐阿怙用鐵牛拖个犁仔kag去田捋瓜。今日係捋頭水瓜，大人捋瓜，細子用袋拁瓜揹出去，擱用腳盆裝水洗瓜。逐個人攏真無閒。驚自家个手甲拁瓜傷著，洗瓜个人愛戴手落仔。一股捋過一股，這時務若有䀴著必箍抑係得蜂叮个，即真歡喜，知這款瓜係頭甜頭好食个。即擎弓蕉刀，拁皮削削个，連籽攏食落去，實在係真甜真好食。食過一粒過一粒，這時務，大人即會講，毋好顧食，攔緊拁事做做較要緊。等大人拁瓜捋好，即出來裝瓜。拁頭靚留起來做籠面，一緣一緣拁瓜頭好遐裡排得佢好勢。落尾扛起去車底，用幾面盆清水拁瓜潑潑个，保持頭讚个，用鐵牛拖去瓜市賣得瓜販。這兜在逐年六月冬个時，即會擱來一遍。毋過現時，阿怙老啊，屋邊隔壁个作穡人嘛攏老啊。成過歸田洋个瓜田，嘛毋會擱有。毋過美濃瓜甜甜个滋味，一世人攏在𠊎心肝底。