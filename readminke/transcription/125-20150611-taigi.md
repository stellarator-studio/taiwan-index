---
issue: 125
title: 種佛手瓜
author: 藍春瑞
date: 2015-06-11T00:00:00.000+08:00
topic: 文史
difficulty: 2
wikidata: Q98095480
wikidata_link: https://www.wikidata.org/wiki/Q98095480
author_wikidata_link: https://www.wikidata.org/wiki/Q98096370
author_wikidata: Q98096370
---
新曆的正月，提一粒咧欲發芽的佛手瓜來古坑種，想講遮爾仔臭賤毋驚蟲咬閣免啥落肥的菜蔬，像我這款貧惰骨來種上蓋合。埋落去塗跤兜，大體仔一禮拜爾，就正經發穎矣。
第3工開第2穎；第5工旋第3葉，逐工早起時沃水的時陣，我攏暢甲袂顧得。盍會知影對第7工起，新穎佮葉煞無khuàinn影去，規个人即時愣愣，仙都想袂曉遮的新穎攏走去佗咧？後來就準我逐工沃，嘛無閣發新芽，規粒瓜仔勻勻仔脯去，賰一領烏鉎烏鉎閣皺襞襞的外皮，愈看愈慼心，無想欲閣種矣。
一個月後，佇梅山的街仔有菜販仔咧賣佛手瓜。向落去揀4、5粒誠媠款的欲轉來炒三層仔，雄雄擔頭去眼著佇伊的尻川後，囥一堆攏發芽毋閣較細粒的。
我問販仔講：「你後壁發穎的，敢欲賣？」伊應講：「這是人客注文的。」
「會使2粒仔賣我無？」話都猶未煞，菜販仔隨拈2粒起來講：「這無欲賣，毋過會使送你。」
就是按呢，我共加買幾若項菜，那秤那閣問講：「我捌種過，毋過才發穎，就隨化去，盍會按呢咧？」伊隨回話講：「少年的，露螺食去的啦！」
「露螺？欲按怎治咧？」「去買一種露螺藥仔，糝佇四箍輾轉，就安矣。」
駛出來梅山街仔欲轉去古坑的路邊有誠濟農藥店，凊彩揣一間就入去。號做『螺寶』的藥粉仔無蓋貴，一包才90箍爾。
我先沃水予澹，共藥粉仔糝佇新瓜仔的邊仔，像圓箍仔按呢箍一輾轉透，才穩心仔出去𥴊仔店買報紙，沿路攏咧憢疑，按呢變敢有應效？
翻轉工，都未食早頓，就先傱去菜園仔。佇圓箍仔外，沐著藥粉仔的大細粒露螺四四散散，有袂振袂動死翹翹的，猶有當咧孵瀾蟯蟯趖的。看著按呢，心肝頭有略略仔歡喜，嘛有淡薄仔驚惶。歡喜的是捎著摠頭治露螺，有佛手瓜通食矣；驚惶的是遐爾仔毒的藥仔，敢袂污染咱的塗肉佮水源咧？
好佳哉，露螺興新穎顛倒毋食老葉，『螺寶』用一改就收去壁櫥藏起來。現時的藤椏四界旋，佛手瓜生甲滿滿是，逐工攏有2、3粒通挽，甜閣好食，我有佮意。