---
issue: 33
title: 越南𨑨迌心適代
author: 邱文錫
date: 2013-08-22T00:00:00.000+08:00
topic: 懷想
difficulty: 2
wikidata: Q98095369
wikidata_link: https://www.wikidata.org/wiki/Q98095369
author_wikidata_link: https://www.wikidata.org/wiki/Q98096294
author_wikidata: Q98096294
---
越南的觀光廣告裡，定定是兩个媠姑娘仔穿傳統的長衫，佇咧擔蔥賣菜。擔蔥賣菜是我細漢時的工課，是辛苦難忘的記持。
舊年我有機會去越南蘭迌，就真用心去走揣這个擔蔥賣菜的記持。阮蹛的飯店是佇河內原早的市中心，就近(tsiū-kīn)就有傳統市場，時常會看著賣菜姑娘擔菜咧四界踅，若是有人欲買，伊就會共擔仔頓落(tǹg--lo̍h)，開始做生理。我行倚共伊看一下詳細，菜擔齊(tsiâu)細擔(sè-tànn)，頂面閣有疊篩仔(thai-á)，囥無仝款的菜蔬(tshài-se)，看起來真幼秀。閣較引起我注意的是舊落落(kū-lak-lak)的秤仔，彼秤桿(kuáinn)已經烏攄攄(oo-lu-lu)，看無秤花矣，鈗仔(ńg-á)嘛是盪盪幌(tōng-tōng-hàinn)，強欲落去，應該是歷盡滄桑，陪𪜶主人數十年囉，算來是老長工、老奴才，有辛苦流汗數十年的記持，這个我佮意。
我就佮姑娘比跤畫手，欲買伊的舊秤仔，姑娘捎(sa)無寮仔門，一直比對青菜去，我猶原比對伊手裡的秤仔，花規晡袂得交關。尾後，一个會曉華語的人倚來做翻譯，才用越南錢七萬箍共伊買落來。我毋知是貴抑俗，毋過這是二比(jī-pí)甘願的代誌，價數就免計較。
隔轉工的下晡愛轉來臺灣，早起猶有半工的自由時間，阮一陣人就四界遊，遠遠看著一个賣菜姑娘對面來，伊菜賣了矣，菜擔仔是空的，干焦賰一枝舊秤仔。我的舊症頭又閣夯起來，就拜託仝陣的越南朋友去佮伊講價數，話語會通，代誌就好辦，我用四萬箍閣買一枝秤仔，猶原是舊落落、烏攄攄、盪盪幌，實在是大船入港。
有人興燒酒，有人興豆腐，我就是興這款古魯溯古(kóo-lóo-so̍k-kóo)的老古董，這是我越南蘭迌上蓋歡喜的心適代。