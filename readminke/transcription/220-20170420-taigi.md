---
issue: 220
title: 轉大人
author: 林淑期
date: 2017-04-20T00:00:00.000+08:00
topic: 民俗
difficulty: 1
wikidata: Q98095612
wikidata_link: https://www.wikidata.org/wiki/Q98095612
author_wikidata_link: https://www.wikidata.org/wiki/Q98096288
author_wikidata: Q98096288
---
「做大人誠好，想欲創啥，就會當創啥。」這是囡仔人誠四常的想法，毋過，到底按怎才算大人，咱臺灣閣有啥款特別的風俗咧？
昨昏我去參加一个活動，有一个客家主任提一條客話講是『絭(kien)』的物件問我講：「你敢知影這臺語愛按怎講？」我一下看著，感覺誠面熟，這毋是前一站仔我去新竹南埔行踏，佇石爺公遐看著的護身符。
聽南埔老輩的村民講，佇南昌宮後壁的石頭公，是專門咧保護囡仔平安大漢的神明，所以𪜶遐的囡仔拄度晬就會予家長𤆬去拜石頭公，領平安符掛蹛身軀，做石頭公的契囝抑是契查某囝。按呢石頭公就會展神威共保庇，保庇伊頭殼𠕇𠕇好育飼。這種紅色的平安符，叫做「石爺絭」，是提一條紅線穿一个銅錢，抑是佇石頭公遐抾幾粒石仔貯蹛香袋仔裡，過香火了後，予囡仔掛平安的。
南埔拜石頭公的風俗，到今已經有百外年的歷史矣。尤其是石頭公生日，咱人四月初八彼工上鬧熱。有人來求絭，有人來換絭，嘛有人來褪絭的。褪絭是滿十六歲的，抑是欲嫁娶的查埔、查某來拜石頭公，褪掉身軀頂的絭，表示已經轉大人矣，這就是客家的成年禮，叫做『脫絭(todˋ kien)』。
除了『脫絭』這个儀式，南埔社區閣設計「擔擔」(tann-tànn)、「奉茶」、「種花」遮的活動予𪜶過關，若通過就有「尺」、「茶甌」、「鏡」佮「印仔」這四項代表成年的禮物。「擔擔」的目的，是欲予𪜶體會大漢矣，著愛擔起家庭佮社會的重擔；「奉茶」是講你已經大漢，愛換你來照顧人、共人服務矣；「種花」是種一欉司公鈃，向望𪜶共臺灣百合堅強的適應能力佮清白純潔的形象傳承落去。啊「尺」、「茶甌」、「鏡」、「印仔」是欲提醒𪜶是大人矣，毋但愛有規矩，腹腸愛闊，閣愛知影反省，承擔責任。
南埔以外，阮故鄉臺南嘛有一个誠特殊的成年禮，叫做「做十六歲」，聽講是對清朝時代來的。過去府城「五條港」遐，有真濟咧做進出口生理的行郊，所以有一寡囡仔，會來碼頭做苦力，趁錢共厝裡相添。毋過囡仔工干焦會當領半薪，著愛做甲16歲，才會當領大人的工資。所以，𪜶爸母就會邀請工頭佮親朋戚友來共做十六歲，表示伊會當領全薪矣。這馬臺南的開隆宮佇「七娘媽生」彼工，攏會舉辦「做十六歲」的成年禮。真濟爸母就會𤆬囡仔來「軁鳥母宮」，表示囡仔轉大人矣，閣攢麵線、粽去答謝七娘媽這16年來對𪜶囝的照顧。
毋管是南埔的拜石頭公，抑是臺南的做十六歲，攏是真有意義的傳統民俗。向望遮的民間信仰會當成做有意義的文化活動，予濟濟「轉大人」的囡仔，閣較勇敢去面對人生的挑戰。