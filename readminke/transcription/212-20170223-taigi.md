---
issue: 212
title: 黃金水鄉
author: 林淑期
date: 2017-02-23T00:00:00.000+08:00
topic: 景點
difficulty: 1
wikidata: Q98095596
wikidata_link: https://www.wikidata.org/wiki/Q98095596
author_wikidata_link: https://www.wikidata.org/wiki/Q98096288
author_wikidata: Q98096288
---
「哇！哪會遮媠！規个山頭攏是金黃的柑仔，敢若會發光的電球仔咧！」這是這个小庄頭予我的第一印象。因為阮翁當咧安排一个行踏的活動，所以舊年的上尾工，阮就趁好天先去探路，想袂到北臺灣竟然有一个遮爾仔美麗的農村──南埔。
南埔是佇新竹的北埔鄉，是一个恬靜、樸實的客家庄，毋但出產稻仔、柿仔、柑仔、番薯，黃昏的時陣，閣會當欣賞美麗的夕陽，一年四季攏有金黃的景緻通觀賞，毋才有「黃金水鄉」的媠名。毋過，這个美麗的封號，煞是經過濟濟人的拍拚得來的。
遮早期是北埔的米倉，毋過這幾十年來南埔水圳積窒真嚴重，致使農業衰微，少年人為著生活出外趁食，田姑不而將放予拋荒。為著欲守護南埔，規庄頭決定欲休耕一冬，來整治這條百年水圳。南埔水圳有9公里長，水路真複雜，干焦倚山壁起造的磅空就有二十幾个。年久月深，磅空裡的塗石一直崩落來，內底暗眠摸閣有沼氣(tsiáu-khì)，無工人敢入去冒險。這時，有四个平均75歲以上的老公仔，無顧性命的危險，自願入去清塗糜。因為內底傷狹，全靠人工才有法度，𪜶一个挖，一个貯，一个搝，一个倒，四个老大人用分工接力的方式，才共塗糜一畚箕一畚箕運出去。彼時，拄好是烏寒的十二月天，閣搪著寒流，氣溫干焦7、8度。𪜶雨幔穿咧，照明燈戴咧，黜仔攑咧，佇澹漉漉的磅空裡，一工上少做十點鐘，連紲兩個月，才完成遮爾硬篤的工事。𪜶這種為農村的發展佮後代囝孫的未來，犧牲奉獻的精神，實在予人真感心。
水路一下清通，百年水車嘛開始運轉，南埔的田園閣再青翠起來矣。這馬南埔回鄉的少年人，成立一个工作室，來保存農村的傳統文化。閣辦理生態教育的訓練，鼓勵友善農耕，開發有機的「南埔米」，創立在地的品牌。𪜶舉辦拜石頭公佮慶豐收的活動，予逐家閣較熟似南埔，了解南埔，搝倚逐家對社區的感情，南埔就按呢(tsua̋n)成做全臺灣第一个通過農業再生計畫的社區。
人講：「人親，塗親，家己的故鄉上蓋親。」南埔有老大人的犧牲奉獻，有少年人回鄉拍拚的熱情，閣有現代智識的文化創意，喊醒村民對土地的感情佮記持，才會當留予後代囝孫一塊清氣的土地佮無毒、健康的家園。所以，「黃金水鄉」才會當美夢成真。