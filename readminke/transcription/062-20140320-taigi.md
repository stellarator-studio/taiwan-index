---
issue: 62
title: 行路
author: 王秀容
date: 2014-03-20T00:00:00.000+08:00
topic: 懷想
difficulty: 1
wikidata: Q98095403
wikidata_link: https://www.wikidata.org/wiki/Q98095403
author_wikidata_link: https://www.wikidata.org/wiki/Q98096261
author_wikidata: Q98096261
---
我佮意行路，若日時抑是暗頭仔就行山路，若無閒規工暗時才有閒，就行溪仔邊有電火的路。冊裡攏講，趁有日頭出門才會欶著濟濟的『芬多精』，毋過，到中年這个歲，知影人生無規定按怎過，只要無悖情理，日時暗時隨時健康歡喜就是疼惜家己。我嘛贊成上好有日頭的時出去，毋過現代的女性，日時愛食頭路，暗頭仔閣定定愛顧囡仔、愛攢暗頓安搭厝裡遐濟支喙。暗時行路嘛是揣無步的步。
我攏嘛等厝裡的人食飽款煞，才出去行暗時的路，毋是「走路」嘛毋是「行暗路」喔！是『走夜路看夜鷺』，看暗光鳥佇溪仔邊思考若哲學家，看蜘蛛佇樹仔頂織網掠蟲食！暗時散步行路毋若趣味閣有濟濟的好處：食飽行百步，才免揣藥舖；較袂佇厝裡胡蠅貪甜，物仔對喙一直櫼，愈食愈肥；上重要的是查某人無閒規工若干樂，行路運動心情就會變快樂，我捌那行那哼歌，真正愈來愈快活；閣會當那想代誌汗那滴，心頭開、血路通當然健康食百二。
暗時行路愛有三項準備：膽愛在、跤力愛有夠、愛會曉享受孤單的趣味。細漢，阿公呵咾我足巧、捌足濟字、閣好喙，叫我家己去幾里外遠的區公所申請證明，我雖然綴起綴落去過幾逝，毋過毋捌家己去會驚驚，驚傱(tsông)毋著路，驚予歹人掠去賣。阿公竟然老神在在擲一句「路佇喙裡」就共我捒出去。好佳哉我有影巧啦！用記持、勇氣行到搭，完成伊交待的代誌。了後，伊定定叫我去市內幫伊拆藥仔、去家扶中心、去買物件。久來就慣勢，膽足在就是按呢來。彼个逐家攏艱苦的時代，散赤人的歹命囝，阮二姊歇熱著去蹛佇倚高雄加工區彼爿的餐廳共人洗碗鬥趁錢。有一个禮拜日，我竟然行點半鐘無停去揣伊，我才知影家己的跤力有偌好。享受孤單嘛會訓練得，上重要的是毋驚孤單的心理，愛想講人是孤單的鳥隻，有人陪隨緣感謝，無人陪就自由飛、四界看、凊彩行，萬物攏是我的伴。