---
issue: 15
title: 竹仔開花
author: 陳憲國
date: 2013-04-18T00:00:00.000+08:00
topic: 新知
difficulty: 2
wikidata: Q98095347
wikidata_link: https://www.wikidata.org/wiki/Q98095347
author_wikidata_link: https://www.wikidata.org/wiki/Q98096340
author_wikidata: Q98096340
---
最近收著一張e‐mail，講起竹仔會開花結子的代誌，內底有文章佮圖像的附檔。這對我學自然科學的，實在是無啥物稀奇。
咱俗語有咧講「竹仔開花歹年冬」，聽講佇中國佮印度嘛有這款講法。這毋是迷信抑是傳說(thuân‐suat)，是有科學根據的。科學家發現見若遇著大洘旱(khó‐huānn)的時陣，可能是塗肉傷過頭焦燥(ta‐sò)，抑是成分有改變，影響竹仔的生存，為著欲趕緊會當生湠後代，所以就緊開花結子；遮的種子就會經過風佮水的流動，抑是其他的動物來食竹仔米的過程，徙去到別位，聽候好時機，予後代會當傳(thn̂g)落去；若毋是按呢，這種竹仔早就絕種去矣。
有一件較少人知影的代誌，就是咱台灣佮泰國，有一項合作計畫號做「泰皇山地計畫」，是台灣派農業專家去泰國北方的山區，將遐原本種鴉片的土地，改做農業生產用地。內底就有共台灣的竹仔米（子）提去泰北遐生湠，生產竹筍佮竹仔的加工品。
佇咱台灣俗語內底，有一句常在咧講佮竹仔有關係的話。就是見若有親朋好友的囝兒序細誠成功，誠有出脫，就會滾耍笑共伊講：「毋成猴喔，歹竹閣出好筍。」表面上聽起來，若像是一句罵人的話，毋過實際上是咧呵咾伊的囝兒序細，聽的人嘛攏袂受氣。另外嘛有一句話紲落去講：「歹竹出好筍，好竹出痀崙(ku‐lún)。」痀崙就是奇形怪狀的竹仔，就是因為環境無好所致的；意思就是咧警告做人序大的，著愛好好仔教示囝兒序細，才袂去予變歹囝去。