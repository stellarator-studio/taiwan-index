---
issue: 66
title: 便所的味
author: 王秀容
date: 2014-04-17T00:00:00.000+08:00
topic: 懷想
difficulty: 1
wikidata: Q98095408
wikidata_link: https://www.wikidata.org/wiki/Q98095408
---
佇遮寫便所，恁看了敢會受氣？佇我的心內，便所除了臭味閣有別款味。
便所有趣味。
會記得細漢的時，同學予我臆的孽譎仔話有兩句和「便所」有關係。彼个時代規定學生囡仔愛講國語，所以阮是用國語出題，親像『馬桶撐竿跳——過份』、『廁所掛時鐘——有始有終』，臭konn-konn的便所就變甲有淡薄仔趣味。「便所」這兩字是日本話外來語，沖水馬桶是現代的設備，所以有一句唸謠「人睏眠床，伊睏屎礐仔口」，就是日本人共馬桶設佇厝裡的證據。我細漢算艱苦人，環境無遐緊現代化，干焦房間有尿桶，若欲放屎，看是欲佇厝裡另外所在有布簾仔閘咧的屎桶，抑是去外口的屎礐仔。咱的母語內底嘛有足濟佮「便所」、「屎桶」、「屎礐仔」相關的孽譎仔話，親像「便所彈吉他——臭彈」講人個性愛膨風、「屎桶五分滇——半桶師」講人功夫學一半、「跋落屎礐仔——臭人」講人惡質顧人怨。雖然逐條攏和臭臭的「便所」有關係，毋過講甲雅氣有趣味。
便所有阿母的奶芳味。我定定想起阿母抱我覕佇便所，驚我予人抱去的代誌。我四個月的時，老爸就過身去，伊驚阮阿母一个查某人擔袂起，交代共我分予別人飼，本底阿母有答應，目屎流目屎滴予人共我抱去。嘛毋知影佇當時，伊去共我偷抱轉來覕佇便所覕規暝，伊用疼囝的意志做老母的奶芳味趕走便所的臭味。
便所有人情味。細漢去車頭去公園，欲便所就愛錢，我小小仔年紀感覺足怪奇，毋過無放嘛袂使得，逐擺出便所門是足厭氣，是按怎公共場所趁這號烏心錢。高中三年的時，有一擺不得已想欲共7-𥴊仔店借便所方便一下，看我遮善良遮乖穿高雄女中的制服嘛袂使；少年人怨嘆咱的社會哪會遮爾無人情味。這馬時代無仝囉！公共場所四界有便所，誠濟店攏嘛會為人客設想，有的便所閣做甲像「五星級」來引人客，聽講按呢顛倒有人來店裡交關買物件食滋味。
趣味、奶芳味、人情味，毋管佗一味，感恩咱的母語，感恩身軀邊的人咧愛你，感恩這塊土地有慈悲！