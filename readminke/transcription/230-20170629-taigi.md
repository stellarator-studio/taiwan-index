---
issue: 230
title: 寫日記
author: 王秀容
date: 2017-06-29T00:00:00.000+08:00
topic: 懷想
difficulty: 1
wikidata: Q98095627
wikidata_link: https://www.wikidata.org/wiki/Q98095627
author_wikidata_link: https://www.wikidata.org/wiki/Q98096261
author_wikidata: Q98096261
---
若以活到七八十歲就足𠢕矣來算，一世人才兩萬外日。人生短短矣！
最近三不五時定聽著某乜人做仙轉去矣的代誌。遐的人，有人艱苦一世人，有人囂徘奢颺喝水會堅凍，毋過攏仝款，膨咧凹咧，大氣喘袂過，雙跤一下躘，就sa-ió-ná-lah再會。拍拚兩萬外个日子，莫講兩萬箍，連兩仙嘛紮袂去。
人無去矣會留啥？看有的，有人留規thoo-lá-khuh的債，碌死囝兒序細；有人留金山銀山，害囝孫仔歹面相看。看無的，有人留功德予人數念，有人留文字，予人思考人生的意義。我認為刁工寫欲留予人看的文字是冊，本底無想著會出版的是日記。我誠愛看作家的日記。因為我有咧寫日記，知影寫的時機，定定是暗暝，抑是上有體會的彼當時，看會著作者正港的想法佮意志，三不五時閣會有秘密。自古有出版日記的攏是較大跤的、較有名的。咱這款草民，寫死嘛無人會注意，煞顛倒會當穩心仔寫，無人看就毋免驚。是講無人看哪著寫？因為日子和頭殼有限，我相信紀錄，較無相信記持，寫日記實在是寫家己歡喜，提出來看趣味。
我小學六年仔開始寫日記，因為聽講作文會變較好，我就儉錢去買一本仔來試看覓。閣驚家己無堅持，就揀上細本的。到今規櫥仔的日記，較提嘛是彼本上有歲的。其實寫了有夠䆀，字定定寫毋著烏白撇，閣有囡仔人磕袂著就咧使性地的見笑代。足想欲塗跤挖一空共藏起來，毋過我會毋甘彼款無掩崁的古錐。
我有一本日記寫十冬，講出來會予狗蟻笑甲跋跋倒。毋過有飼過囡仔的就會理解。一手牽，一手抱，捋頭鬃的時間都攏無，對牛奶矸仔無閒到食飯桌、讀冊桌，雙手牽雙囝，袂赴掰頷領。十冬，拄好囡仔暫時離跤手，才有法度重享受恬靜的暗暝，那聽窗仔外蟲豸嗤嗤叫那寫日記。天地遐爾大，賰我咧講心事予我的日記聽。
後來，我看較開矣。無閒有無閒的變竅，無人規定講逐篇日記攏愛佇半暝仔欲睏進前寫。我會隨手寫筆記，欲散步就共簿仔紮咧，行到涼亭仔，歇一睏仔，就共跤翹咧做冊桌仔，共山風準做電風，共鳥仔聲聽做音樂，共日頭當做檯燈。雖然民女我知影，寫寫遐濟，無喘氣就無去矣。毋過，因為兩萬外日的人生短短，無礙著人，做家己歡喜的代誌就好啦！