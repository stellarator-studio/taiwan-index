---
issue: 204
title: 攔鴨个人
author: 李秉璋
language: 詔安
date: 2016-12-22T00:00:00.000+08:00
topic: 懷想
difficulty: 1
wikidata: Q98096064
wikidata_link: https://www.wikidata.org/wiki/Q98096064
author_wikidata_link: https://www.wikidata.org/wiki/Q98096269
author_wikidata: Q98096269
---
清朝時務臺灣三大民變，第一個起來擎旗造反个朱一貴，人喊佢「鴨母王」。傳說佢供真大陣个鴨，猶會指揮鴨做部隊。仰子朱一貴毋係供雞供鵝，嗄來供鴨呢？這即愛䀴雞鵝鴨哪種頭合陣？雞若放出去滿山飛，古早事講「雞飛狗跳」。鵝戇戇，攔出門毋知路好轉來，得人喊做「呆頭鵝」。鴨頭合陣，攔出去毋會脫隊烏白走，歸陣排到好勢好勢，真有規矩，真有順序。作垺賞水、作垺絡食，無像雞性興啄。鴨嘛頭毋會擇食，會食穀、食蟲、魚、田螺、𧊅子、青草這兜，俗語講个：「鴨嫲滌內底無隔夜蟲䘆」。尤其係菜鴨會食擱真會生卵，正經係「有食生到死，無食死毋生」。佢人實在係成過莊下人个好朋友。
四、五十年前臺灣南部有一種季節性个「游牧民族」──「攔鴨人家」。臺灣个禾，大部分係兩冬，南部屏東較熱割三回。割禾逐回攏對南部慢慢割向北部。這時務攔鴨人家即會買幾下千隻鴨么，歸屋下个兄弟、公姐大家四、五個作垺來攔鴨。打早即拁鴨攔落正割禾過个田底去撿食，田底个水芋、青蟲、禾串、穀粒、𧊅子，水底个田螺、水草這兜攏係佢人頭佮意食个。攔鴨个人毋使提飼料得佢人食，佢人有頭天然个好食物在等佢。䀴著佢人頭犁犁認真在尋食，有時務擱會出聲招伴來共下食、共下尞，生活到真自由又快樂。攔鴨个人即按逐儕攏手擎一支長長个竹篙，寬寬子攔，著面攔著面喝「huihui-hui」，遐鴨仔即會照棍勢慢慢子行。即按一坵田攔過一坵田。對打早攔到日頭落山。這時務，攔鴨人家早即尋好所在，鴨陣在闊茫茫个田底歇睏。
等鴨陣攏做一下睡去，這時務攔鴨人正有時間在田中央用竹笐和布帆搭一間克難个「屋」來蹛。正拁米提出來煮飯，去撿一兜樵和禾稈好起火。飯煮好，捧著碗，食著飯，歸陣人著面講事，著面傍天崠个月。尾冬時罕得落雨，毋過寒天个暗夜吹著寒入骨个風，吹過遐一排排个麻黃樹，一臨臨「咻咻咻」若像電影內底鬼魂討出來个聲，得人寒到嘟嘟顫佮驚破膽。
即按一日過一日，一夜過一夜，希望這兜鴨么會攔緊大隻，歸屋下个希望即靠這兜。希望鴨仔毋會打毋見傷多，希望野狗毋好來咬，希望這兜鴨會順順利利攔到臺北。擱較多个苦，擱較寒个天攏愛忍耐。希望歸屋下个人平平安安來過日。