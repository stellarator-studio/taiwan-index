---
issue: 163
title: 謙卑
author: 陳憲國
date: 2016-03-10T00:00:00.000+08:00
topic: 生活
difficulty: 2
wikidata: Q98095528
wikidata_link: https://www.wikidata.org/wiki/Q98095528
author_wikidata_link: https://www.wikidata.org/wiki/Q98096340
author_wikidata: Q98096340
---
這站仔上蓋時行的臺語詞應該就是「謙卑」啦！今年新當選、免偌久就欲就任的蔡英文總統佇宣佈當選彼暗，就要求 𪜶的競選團隊講：「歡喜一下仔就好，紲落去著愛謙卑、謙卑、閣再謙卑。」予濟濟的人聽著足感心的。
俗語講：「囂俳無落魄的久。」無毋著，咱做人著愛謙卑較會得人疼，和人較好做伙。無論是個人抑是團體，攏是有時起、有時落，起起落落是真四常的代誌。無永遠的第一名，就親像無永遠的當權者。有謙卑的心，才會曉檢討、求進步，事事項項嘛才會符合公平佮正義。
當然，咱人一出世就是攏無仝款的，生做無仝、智能無仝、身世嘛無仝。有人聰明伶俐、有人含金湯匙來出世，毋過，絕大多數的人就無遐爾仔好命，濟濟人攏會是平平凡凡，手面趁食的人。總是，出身好的人若傷過頭聳勢，無定著免偌久就會落衰。咱這代人，就看過袂少的現世報。毋才有「一代儉腸凹肚，二代看錢若塗，三代當囝賣某。」這款的講法。
古早人講：「扛轎的都無雙重才。」就是咧講以早連扛轎遮爾簡單的代誌，徛毋著位，扛著嘛是會㧎㧎袂自然。有人嘛講：「一人𠢕一項，無兩人𠢕相仝。」當今社會上真濟有頭有面、博士博的𠢕人，嘛無逐項會，一下無拄好失覺察，嘛是會予無讀過偌濟冊的諞仙仔，諞欲規千萬去，敢毋是咧？
謙卑毋但是對人爾爾。佇進步的社會，連對精牲仔嘛仝款著愛謙卑。對咱生存的大自然佮生態環境，嘛著愛有謙卑的態度。以早咱接受的『人為萬物之靈』、『人定勝天』……這類的教育，攏總有需要重閣檢討過。佮咱人類生活關係誠深的水、空氣、氣象、物種……濟濟攏毋是咱有法度掌握的。咱這代人不時會搪著的核能災變、大海漲、大地動……，定定攏毋是咱人會當對抗的。
總是，時代無仝矣！過去檯面上的大肝大胘、喝水會堅凍的人，莫看袂起少年人，嘛毋通閣遐爾厚沙屑、厚譴損，著愛較謙卑咧，莫看貓的無點，因為少年人的時代真正來臨矣。
