---
issue: 64
title: 燒銀紙佮放炮仔
author: 陳憲國
date: 2014-04-03T00:00:00.000+08:00
topic: 文史
difficulty: 1
wikidata: Q98095405
wikidata_link: https://www.wikidata.org/wiki/Q98095405
author_wikidata_link: https://www.wikidata.org/wiki/Q98096340
author_wikidata: Q98096340
---
我相信燒銀紙佮放炮仔應該毋是咱原住民祖先的舊慣勢，真有可能是咱的唐山祖對遐紮過來的。
若講起燒銀紙的源頭，傳說真濟。講來講去，若毋是欲共壽命該終的性命買轉來，就是用來做買路錢，欲共牛頭馬面的鬼神烏西，予亡魂一路通順無阻礙。燒銀紙當然嘛包含燒金，燒金是欲敬拜神明的，仝款是烏西神明來共人保庇的。以早捌有人借燒金的名去到廟寺做歹名聲的代誌，所以才有「捾籃仔假燒金」的俗語。
傳統的銀紙是用竹仔製造的，造紙的過程中著愛用袂少真強烈的化學原料佮真濟的水。造紙所排出來的廢水，對河川的汙染嘛非常的嚴重。咱臺灣一年燒去的銀紙應該是不計其數，造成的空氣汙染嘛仝款非常的嚴重。我捌講起直接提欲買銀紙的錢來燒就好，通減少對環境的汙染，就有人應我講按呢會犯著「毀損國幣」的罪，我就應講，啊若提新臺票去換做美金、日幣抑是其他的外幣來燒，毋就無代誌矣！毋過講罔講，真正換著外幣，嘛是燒袂落手。其實若是用燒支票、本票抑是信用卡來代替燒銀紙，嘛是省事事省，有好無䆀啊。
啊若講起放炮仔，代誌嘛滿滿是。因為炮仔的製造佮放炮仔這件代誌，定定會發生災害。咱知影放炮仔的目的真濟款，不而過，放炮仔有時是放的人爽、邊仔的人定定有人真袂爽。幾年前桃園有一个朋友咧娶新婦的時，伊是用放片仔的方式來代替放炮仔的，予我想起講咱嘛會使得用佇別款的都合啊。會使用佇房間、客廳、厝內、外口，甚至是塚仔埔等等各種的場合，嘛會使得佇透早、半暝仔抑是暗時仔來放，欲偌大聲抑是偌細聲由在你調整，家己爽閣袂去吵著別人，敢毋是逐家平安喜樂咧？
向望燒銀紙佮放炮仔的舊慣勢，會當成做較有環保意識的新做法。