---
issue: 196
title: 金門炒泡麵
author: 林淑期
date: 2016-10-27T00:00:00.000+08:00
topic: 懷想
difficulty: 1
wikidata: Q98095570
wikidata_link: https://www.wikidata.org/wiki/Q98095570
author_wikidata_link: https://www.wikidata.org/wiki/Q98096288
author_wikidata: Q98096288
---
聽講風颱欲來矣，我趕緊走去全聯攢一寡喙食物仔。看著格仔頂有一款速食麵，包裝橐仔頂有誠顯目的「炒麵」兩字，煞有一種特別親切的感覺，紲手就捎一大包去櫃臺結數。
這擺中度風颱「梅姬」造成真濟縣市停班閣停課，趁這工閒閒無地去，阮就共速食麵提出來「炒泡麵」。阮先共泡麵用水煮好罟起來，閣煠一寡仔青菜，紲落共附佇內底佮味的粉包、油包、甜甜的醬包，做伙搜搜咧。風颱天有真濟農作物攏予無情的風雨拍損去，有這款好料的通安肚就真佳哉矣。這種熟似的氣味，嘛予阮的記持，飛轉去兩擺佇金門食「炒泡麵」的印象。
第一擺是兩冬外前，曉芸老師𤆬我去金湖小徑村的「合泉平價中心」食的，就佇邱良功墓園邊仔。彼間店頭以早是專門咧做阿兵哥的生理的，除了賣軍用品以外，嘛是提供枵燥燥的阿兵哥營養的補給站，所以就發明出「卵餅𩛩hot dog」、「卵餅𩛩煙腸」、「炒泡麵」遮的戰地口味的好食物。干焦一盤炒泡麵，就摻煙腸、卵、紅菜頭、貢丸、蔥仔珠、青菜等等遮的好料的。天良講，這出菜毋但真有料、價數閣公道，莫怪佇金門做過兵的，攏會數念這種戰地的好滋味。
第二擺是今年歇熱，熱情的素瓊老師佮秀菁老師招待我去的「鴻美餐飲百貨」，就佇金湖的安民村。「頭家，予阮三份炒泡麵佮石蚵湯！」素瓊老師那點菜那共我紹介講，來金門一定愛食這味的。頭家跤手真猛掠，即時共阮叫的料理捀來。伊一下知影我是臺灣去的老師，就真好禮佮我開講。伊講：「以早阮遮天光到下昏，無一分鐘無看著阿兵哥，啊這馬是規工看無兩个阿兵哥。」毋捌做過兵的我，真好玄問伊講哪會按呢？頭家講：「以早金門有十萬大軍，這馬賰三千个，庄跤店仔無阿兵哥，生理歹做啦！」頭家吐一下大氣，閣紲落去講：「金門上大的營區『幹部訓練班』就佇阮這箍笠仔，不管是薰酒抑是百貨，凡若阿兵哥欲食、欲用的，逐項阮攏嘛攢甲到。我這間店開欲五十年矣，以早兵仔濟，對透早五、六點無閒到半暝兩點。啊若暗時九點兵營點名煞，阮就做外送，只要會當窒喙空，酒、泡麵、水餃，啥攏嘛有人會交關。」
佇遐，阮喙那食芳貢貢的炒泡麵，那配鮮鮮鮮的石蚵湯，耳仔閣那聽彼个七十捅歲的老頭家講古。目睭前這條恬喌喌的巷仔，一時間敢若閣再鬧熱起來。安民這个小庄頭，一間一間生理交易的𥴊仔店佮麵擔仔，閣有人排甲長躼躼等欲買票通入去洗身軀的hú-ló間，四界攏是頭毛短短、穿兵仔衫的阿兵哥咧出出入入。雄雄阮敢若閣去聽著「頭家！一碗炒泡麵！」這个熟似的聲音，予規條街仔閣再鬧熱起來。