---
issue: 198
title: 義渡
author: 林伯殷
language: 饒平
date: 2016-11-10T00:00:00.000+08:00
topic: 抒懷
difficulty: 2
wikidata: Q98096054
wikidata_link: https://www.wikidata.org/wiki/Q98096054
author_wikidata_link: https://www.wikidata.org/wiki/Q98096277
author_wikidata: Q98096277
---
前幾年，𠊎屋脣過頭前溪个大橋分大水打斷忒，愛去新竹科學園區上班个人，愛捩到芎林，無就愛捩到六家過大橋，駛車強強愛加十過二十分鐘，對就近行慣這條路線个人來講，實在係盡毋慣，心肝肚也希望大橋做得煞煞整好來。好得，經過一站時間，又新又靚个大橋就完工通車咧，大家又歡歡喜喜駛車上上下下！
比起現下，頭擺無大橋个時節，想愛過頭前溪仰會有恁該！為著解決這個問題，地方善心人士就成立「義渡」，摎大家樂捐錢來買船、買義渡田，義渡田贌分佃人耕，收到个稅金就請人來撐船，分來去个人做得方便、安全過溪灞。背尾，因為愛過溪灞个人緊來緊多，義渡就改搭差毋多有兩尺闊个樹枋橋分人行，連自行車、奧多拜乜做得牽等過，日夜隨時行得，加盡方便。毋過，𠊎細个時節盡驚行這條樹枋橋，記得𠊎趁阿爸行个時節，䀴到橋面恁細、橋下溪灞水又大又深，又緊流動，頭那早就暈暈、歸身激激顫，𠊎个手摎阿爸个奧多拜尾捉緪緪，就驚毋堵好跌落溪灞肚。
樹枋橋盡細，見擺做大水，枋木就會分水打忒，這兩時係愛過溪灞，就愛捩一大圈到新竹、橫山行大橋，出門愛加盡遠、加盡多時間。所以，等好天、溪灞水一退，義渡管理人就會煞煞召集大家來整橋，一群人先趁等溪灞行往下，摎還用得个枋木尋轉來，因為，樹枋橋逐擺做大水就會分水打忒，為著方便摎枋木尋轉來，省兜買枋木个錢，居民在舖橋个時節就會先用大鉛線摎所有个枋木串共下，等橋分大水打忒，枋木大體就會卡共堆，毋會打散忒，做得當遽尋轉來，橋乜做得較遽整好。樹枋橋整好又分大水打忒、打忒又整好，一年過忒又一年，逐擺在這樹枋橋上下个人，見過橋，心肝肚就會承蒙這兜為義渡奉獻个善士。
三十零年前，樹枋橋脣頭个大橋通車咧，大家毋使再過辛苦行溪灞底个細樹枋橋，也漸漸毋記得義渡咧。毋過，義渡管理人還係逐年在溪灞脣祭拜，祈求天公庇祐所有過溪灞个人做得平安順利。