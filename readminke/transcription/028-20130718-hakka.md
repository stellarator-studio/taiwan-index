---
issue: 28
title: 收涎
author: 彭瑞珠
language: 四縣
date: 2013-07-18T00:00:00.000+08:00
topic: 懷想
difficulty: 2
wikidata: Q98095830
wikidata_link: https://www.wikidata.org/wiki/Q98095830
---
「媽！您同阿弟冤家哦？」
「三八！」
十一月頭个冬下仔，八點準時，吾姆擐等大包同細包來撳門鈴仔。
這位姐婆打早去火車頭坐火車，坐一點空鐘个火車、行兩公里吂有人開店門个街路，八點鐘準時來到厥婿郎个屋門口。婿郎八點半上班、丈人哀八點到，毋會吵著人睡目、兩儕又打得著照面；有照面過，毋會分人恅著係偷偷仔來个，害妹仔分人講話。講該家人个妹家人啊三不五時來，行灶下也毋係？冤枉正得！該妹家人斯全全都係送等路來个。
雙胞卵个姐婆帶等兩包桊空餅、兩隻禮盒，愛來同雙胞卵「收涎」啦！桊空餅拿紅紗索桊起來，做阿姆个揇等著水色、水紅色靚衫个雙生仔，做姐婆个摎餅仔、涎丫仔戴到嬰兒仔个頸根項，拿起一垤桊空餅對嬰兒仔个嘴脣輕輕仔抹啊過。
「收涎收揫揫，錢銀富貴等等有！」
好！照阿婆講个。該著(dauˇ)過嬰兒仔口涎水个餅仔咧？乜分阿婆食好啦！吾姆講這隻阿姆人像細人仔樣仔盡無正經。係乜，送庚、做滿月、收涎做四個月、做對歲，歇山項个姐婆一項就毋識跌忒；歇都市个𠊎一隻雞髀、一垤紅粄乜毋識矺過還佢，堪該分人安到「妹仔賊」、「六月个牛眼－－白核(fud)」專家。
人講「屋簷水點點滴，點點對中央。」上輩對下輩，斯點點惜入心；下輩對上輩，嬰兒仔人敢知？知啦，該細妹嬰兒仔留一頭靚靚个頭那毛，到讀小學還毋識剪也毋肯人剪，講愛留分媽咪做假頭那毛哇！因為，赴毋著分做化療頭那毛㪐了㪐个阿婆了，愛留分媽咪。您看，分人惜个就係得人惜啊！