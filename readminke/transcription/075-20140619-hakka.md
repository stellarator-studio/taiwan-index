---
issue: 75
title: 豆腐伯姆
author: 彭瑞珠
language: 四縣
date: 2014-06-19T00:00:00.000+08:00
topic: 人物
difficulty: 2
wikidata: Q98095894
wikidata_link: https://www.wikidata.org/wiki/Q98095894
---
人講：「半夜想該千條路，天光本本磨豆腐。」豆腐伯姆斯無恁花螺心，佢係──入夜一覺天曚光，伶俐鑊滾豆乳香。噴香个豆乳煮好，點石膏、攤粄帕、入枋模，黏時就變做一大垤白雪雪个靚豆腐了。
梳一隻亮(lang)線潔節个髻鬃花、著一身淨俐線斗个大衿衫，兩隻搓到白淨个菜籃肚各兩枋餳人个豆腐、一疊洗到晟光个枸薑葉、一抓絲好拈正个枸薑莖絲，福相福相、開容笑面个豆腐伯姆㧡起擔竿，上街路了。
「買豆腐哦！買豆腐哦！」
豆腐伯姆還吂開賣。係洗等嘴面个細孲仔，影著豆腐伯姆个身裝仔，嘴肚還哱等牙膏波就遽遽出聲通報屋下人，再煞煞湯嘴、洗手面，入灶下擎盤買豆腐了。大人細子拿等屋下个盤碗，一儕儕開大門、過大路，遽腳板行過來。莊頂人聽著聲哨乜遽手㘝等錢迎下來。
「阿凱，絭鼻了？有好分爺哀使嘴了，還乖哦！來，兜好、定定仔行哦。」豆腐伯姆牽起阿凱仔个手，摎一盤豆腐實疊放在厥手面，看等新制服个背影歡喜行轉屋面前，正安心掠(liag)起下一手豆腐。四方八面行來散去个身影、東片析正䟘床个日頭、豆腐伯姆安定个笑容、賁文个聲線，豆腐枋頂一條條決裁个線路，莊下溫溫个人情線在打早開賣。
兩皮枸薑葉十字交層、放豆腐、葉頭尾拈起摺一下佢、用莖絲索䌈好，莊頂人擐等豆腐乜歡喜轉屋。放入盤肚、還溫燒个豆腐，淋一息仔豆油：豆腐餳出豆油个香味、甜味；豆油吊出豆腐个豆香、清甜──嗯！篤實、甜香，幸福个味緒。
豆腐伯姆係好命婆：子孫賢孝、屋場闊闊，身體砸磳、手腳生活。逐日煞猛做豆腐、腳步定疊㧡上街路、頭腦靈通做到八十零，賣一份康健、做一份捨毋得个人情。還燒燒、醹醹豆香个雪白豆腐，有清香、色水青亮(liong)个枸薑葉相隨。兩隻菜籃、一支擔竿，福相个身形、淨俐个大衿衫，豆腐伯姆个笑容，還留在擎盤買豆腐个細孲仔心肝肚，都毋會消散。