---
issue: 106
title: 看牛囡仔的歇熱
author: 邱文錫
date: 2015-01-22T00:00:00.000+08:00
topic: 懷想
difficulty: 3
wikidata: Q98095457
wikidata_link: https://www.wikidata.org/wiki/Q98095457
author_wikidata_link: https://www.wikidata.org/wiki/Q98096294
author_wikidata: Q98096294
---
咱台灣種稻仔一年有兩擺收成，叫做頂冬佮下冬。頂冬開始割稻仔到下冬佈田煞，差不多有個外月的時間，這叫做六月冬，也就是華語的『農忙時期』，這是作田人非常無閒的時段，毋但大人無閒，連囡仔嘛有一山坪(tsı̍t-suann-phiânn)的工課愛做，每工都是天光做到拄下昏，這款悽慘的大穡頭，這馬想起來猶會起交懍恂(khí ka-lún-sún)。
這段時間拄好是學生歇熱的時陣，佳哉佇佈田煞，猶有一段時間予阮做看牛兼𨑨迌的好空。每工透早，阮一陣看牛囡仔，牽5隻牛來到大草埔，就共牛縛佇一枝柴杙仔(tshâ-khı̍t-á)，予伊去食草。因為牛索仔有二、三十尺長，牛踅杙仔食一个圓箍仔就非常飽矣。一工落來，這个圓箍仔內的草就減幾若寸去。咱若對天頂看落來，規个草埔就有一个一个的圓箍仔，毋知的人會掠準(lia̍h-tsún)是外星人來拜訪地球咧！
共牛縛佇杙仔放牛食草了後，就換看牛囡仔去食草囉。阮會規陣去埤仔耍水，閣會去挓(thà)蜂岫。挓蜂岫是又驚又趣味，頭起先愛攢一枝長竹仔，竹尾縛一个倒鉤齒(tò-kau-khí)，才用倒鉤齒共蜂岫鉤落來。蜂岫挓落來，阮就共蜂囝擲掉，共蜂蝦(phang-hê)挖出來，起火來烘，確實是芳閣好食。雖然一人才會當分著一兩隻爾爾，屧喙齒縫(siaptshuì-khí-phāng)都無夠！毋過，彼个樂暢(lio̍k-thiòng)的記持會當延續幾十冬。
佇外頭山(guā-thâu-suann)𨑨迌規工，到日頭落山時，牛食草嘛有十外點鐘矣，腹肚弓(king)甲會膨起來，阮才共人佮牛排規陣轉來厝裡。
阮開始看牛的時，牛拄好經過六月冬的拖磨，瘦甲規身軀無肉，尻脊骿彼枝龍骨(liông-kut)若(ná)一枝刀咧。經過二十外工的弓肥(king-puî)，尻脊骿漸漸有肉，龍骨刀就漸漸消失。閣來呢？尻脊骿繼續生肉(senn-bah)，龍骨刀煞變成龍骨溝！這个時陣，阮就會佇欲暗仔(bueh-àm-á)，坐佇牛尻脊骿頂懸，打道回府(tánn-tō-huê-hú)，規个勢面袂輸迎神明的藝閣(gē-koh)陣咧。毋過嘛有一寡無仝，藝閣陣頂懸是穿媠媠的姑娘仔，阮牛陣頂懸卻是褪腹裼(thǹg-pak-theh)的烏鬼仔番(oo-kuí-á-huan)。