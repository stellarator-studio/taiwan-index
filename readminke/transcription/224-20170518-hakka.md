---
issue: 224
title: 健素糖
author: 彭瑞珠
language: 四縣
date: 2017-05-18T00:00:00.000+08:00
topic: 抒懷
difficulty: 2
wikidata: Q98096090
wikidata_link: https://www.wikidata.org/wiki/Q98096090
author_wikidata_link: https://www.wikidata.org/wiki/Q98096341
author_wikidata: Q98096341
---
健素糖，算係臺灣早期个營養食品。老一輩个人講佢「補給營養，緊噍緊香」；吂異老輩个人嫌佢「會黏人个牙齒，艱辛食」；識食過个後生人，大體都嫌佢「臭臭！哪好食？食飼料樣仔」。
係啊，健素糖有發酵个味緒，毋係見人都食得慣。毋過，厥外背該層糖仔皮，有靚靚个水紅色、柑仔色、咖啡色，還係異餳人食。反正屋下个雜貨店賣等便便，下晝頭換𠊎做店堵仔个時節，𠊎會擇一粒自家中意个色目，含含啊、無麼个味緒吔，就摎佢偷偷仔哯忒。
「阿金姊！若健素糖做得再過分𠊎擇無？」
「阿毅哥，毋好恁大聲！吾媽在該睡當晝呢，你做你定定仔擇、擇分佢懶擇分佢暢！」
共姓阿哥，刻又毋得！還絕，大嫲牯聲，險摎吾媽吵醒，害𠊎偷食等个健素糖旋風哽在喉嗹頭黏等，搣衰人！
「擇白色个，騙阿伯婆哦，敢有效？」𠊎做賊樣仔摎佢講細話仔，打探內情。
「有哦，吾婆逐日都呻講：『衰過正得，人老吔就恁樣，這痛該痛！你看，這藥仔食落去唷，精神加異好。』」
九十歲个阿伯婆，總係喊阿毅哥去王先生該位摎佢拿藥仔，日見日食忒不少止痛藥。阿毅哥算異有孝，阿婆一揬就停動，毋過恁堵好有一日王先生放尞，買無！阿毅哥鬼精仔樣仔，就行來吾屋下尋白色个健素糖拐厥婆，結果乜講有效，過後佢都來這位買「止痛藥」。
健素糖做得止痛？阿伯婆毋係老癲倲吔，也毋係講花蓼，因為佢毋知厥藥仔分人換做健素糖，故所雖然該糖仔無藥性，還係對止痛有效，這在醫學項安到「安慰劑效應」。𠊎想，就像過年過節該下，做子女儕係講低言細語問爺哀一句「阿姆、阿爸，你兜想愛麼个？」乜會分做爺哀儕感覺著，為子女愁勞博激恁多年來，該拶拶个心肝頭加異自然。這關心，就像係準做安慰劑个健素糖，雖然無藥性，乜會分服用者有養分補給，還過自家預想个治療效果。