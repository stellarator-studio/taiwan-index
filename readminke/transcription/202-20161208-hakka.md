---
issue: 202
title: 剃頭
author: 張美容
language: 海陸
date: 2016-12-08T00:00:00.000+08:00
topic: 懷想
difficulty: 2
wikidata: Q98096060
wikidata_link: https://www.wikidata.org/wiki/Q98096060
author_wikidata_link: https://www.wikidata.org/wiki/Q98096319
author_wikidata: Q98096319
---
前幾日對剃頭店个門前過，看著一個兩、三歲个細人仔在佢姆个膝頭頂奮奮碾，噭到噦喤殺天，揇斯揇毋核，兩子哀像打戰樣，搣到滿身大汗。唉！又係一個驚剃頭个細人仔。
頭擺不管細倈仔抑係細妹仔，係愛剃頭就愛去剃頭店剃。𠊎姆愛伶俐，看毋慣細人仔鬞頭髻披，無幾久、無幾久就渡𠊎去剃頭。𠊎屋下隔壁就係剃頭店，大家盡熟事，𠊎姆渡𠊎落去，交代好愛剪幾短，就轉屋下做事咧。𠊎一儕坐上凳頂，𠖄好剃頭帕，看著師傅擎等剪刀對等𠊎，就開始嗶嗶掣咧，忍到毛剪好，師傅又擎等剃頭刀愛刮𠊎後背个毛腳，𠊎驚到頸根緊跔、屎朏在凳頂扭上扭下，師傅一頭刮、一頭喊𠊎毋好停動，𠊎牙齒齧等、拳頭嫲扼等，像經過幾下世紀恁久正剃好。剃頭實在得人驚！
到較大兜，𠊎毋驚師傅个剪刀、剃頭刀，驚个係師傅該張嘴。因為暢(tiongˊ)熟事咧，剃頭个木蘭伯當好(hauˇ)鐘鼓𠊎，看著𠊎个毛恁多，成時會笑𠊎講：「你个頭那毛淋尿係無，仰會生到恁靚恁多？」下把仔又會講：「營養毋好專門挶到頭那毛去，愛食較(hauˇ)高兜正有影哪！毋好像矮嫲車矮㑁㑁仔。」脣頭剃頭个人聽著就笑起來，𠊎个面皮薄，分人恁樣準笑話講，一肚屎懊躁。又一擺，也係因為𠊎个頭那毛賁，師傅个剪刀毋堵好一蕩溜，嗄摎𠊎个耳空剪隻空，轉去𠊎姆毋單淨無安慰𠊎，還罵𠊎講：「毋恬恬坐等分人剃哪！耳空無分人剪忒就已好咧。」𠊎還較感覺委屈。剃頭！剃頭！𠊎惱剃頭！
小學四年生个時節，班項轉來一個新同學，拼等長長个毛辮，該時莊下頭無細人仔留長毛，惱剃頭个𠊎看著，轉去摎𠊎姆要求也愛留長頭那毛，𠊎姆黏皮講：「逐日愛摎你梳毛、䌈毛，𠊎正無恁大神氣哪！頭那毛恁長，洗乜毋方便，係分人遰著蝨嫲啊，該斯愛剃光頭正得！」留長頭那毛个夢想又滅忒咧。到了初中，規定頭那毛愛剪到耳砣頂高，所以差毋多逐隻月就愛剃頭，𠊎摎剃頭个戰爭一直到十七、八歲正結束。
前幾日𠊎看著該隻噭等毋肯剃頭个細人仔，當想行前去揇起來講：「無愛剃，無愛剃！𫣆俚來去走，𫣆俚來去走！」斯像𠊎頭擺想愛逃開該剃頭店樣。