---
issue: 226
title: 粽仔
author: 陳志寧
language: 南四縣
date: 2017-06-01T00:00:00.000+08:00
topic: 抒懷
difficulty: 3
wikidata: Q98096092
wikidata_link: https://www.wikidata.org/wiki/Q98096092
author_wikidata_link: https://www.wikidata.org/wiki/undefined
author_wikidata: Q98096327
---
節氣定定仔來到舊曆五月，天時悶啊人佇毋著，這下係來一陣雨，南風吹來實在透心涼。還細，屋下每日三餐有食飽就好，係愛有豐沛个肉氣，嘎就愛等到有節日正有好食。其中，除核過年以外，𠊎最好个就係五月節。五月節該日，因為阿婆辦敬愛用著粽仔，佢同吾姆兩子家娘就會在前一日共下裹粽仔。等粽仔裹好，唱喏敬過後，𠊎等細人仔就有粽仔好食吔。
六堆地區个客家人裹粽仔盡好用枸薑葉，該葉仔先用水煮過，正毋會忒澀。裹粽仔用个料頭，係用肥豬肉攞蝦米、紅蔥頭、香菇來炒熟。𠊎等細人仔輒常粽仔都還毋曾裹，就先偷拈幾塊肥豬肉來嚐。有時節嘴塞啊鼓鼓，係分大人看著，三不二時都會分人罵：「圖㘔啊毋驚哽死。」
阿婆佢等同粽葉對中間拗起、將葉仔个頭尾對折起來。跈等先放一調羹个番豆糯米，撳搨過後，再放一塊肥豬肉同炒好个香料。等料頭放好，再用番豆糯米同香料包煞來，最尾下用粽葉拗正、揞好糯米，再用棉線同粽仔䌈緪，恁仔就裹好一粒粽仔吔。該粽仔一粒一粒裹吔䌈做一掛一掛，一掛粽仔大約有二十粒左右。阿婆逐年就喚去糴糯米，佢交代等，升半就做得做一掛粽仔來過五月節。
在裹粽仔前，灶下个大鑊早就先起火暖水。等粽仔裹好，水也滾吔！同粽仔一掛、一掛放入滾水煠，大人掌等火，細人仔早就同用伸个香料食啊連盆仔都舐淨淨。講乜奇怪，該兜粽仔有熟無？阿婆掀開鑊蓋看就看得識，佢毋識解開半粒來試，佢係同粽仔歸掛仔擐起來，定著就熟吔。這功夫，過核幾下十年，𠊎仰仔都學毋會。每一擺𠊎煠粽仔最起碼都愛浪核一粒正毋會有爭差。
該兜粽仔係解開來食，就淨看著歸粒一身雪白个糯米黏等幾粒番豆，係準嘎毋係有糯米同枸薑葉个香味，厥看相實在就毋餳人食。但係等到咬一口下去，有食著裡背个料頭，該香味衝啊鼻公空，毋識食過个人，定著會心肝肚打忸，該用料實在个感覺正式說得。枸薑葉裹个粽仔大細堵好食，一餐係有兩粒就做得食啊飽𩜰𩜰。
阿公同阿婆早就做仙吔！在五月節，阿姆本本會準備粽仔來唱喏，看等神桌頂項个粽仔𠊎就會愐起從細阿婆教𠊎个，做人毋好像屈尾牛樣恁好拂，恬恬仔做人做事，就像該粽仔，一身清白，但係裡肚有料又實在，堪得起分人來嚐。大人儕在裹粽仔个過程教𠊎盡多做人个道理，到今𠊎都還記得。涼涼个南風又吹來吔！該客家粽仔，乜共樣，還係恁實在！