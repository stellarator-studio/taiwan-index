---
issue: 19
title: 生查埔佮生查某
author: 陳憲國
date: 2013-05-16T00:00:00.000+08:00
topic: 新知
difficulty: 1
wikidata: Q98095352
wikidata_link: https://www.wikidata.org/wiki/Q98095352
---
有人類學家認為咱台灣是南島語族(Austronesian)的起源地。啊原本佇台灣的原住民族，大概較無重男輕女的觀念，有的原住民族，親像講Puyuma（卑南族）、Amis（阿美族），閣共生查埔的當做是去倒了，生查某的才是有趁的，佮唐山人的文化煞是顛倒反(píng)，因為𪜶是母系的社會，生查某會當娶一个翁婿入來鬥作穡。
咱台灣有透濫著唐山血緣的Pailang（漢人），受著唐山文化的影響，想講生湠後代是逐人的責任，著愛負責任生查埔的來傳(thn̂g)後代，才是有孝的。以早見若娶某袂生後生的，做翁婿的就自然會當閣娶細姨，一直到有後生才欲煞，有時閣驚毋拄好會有三長兩短，一个嫌無夠，上少愛有兩个來鬥才會安心。啊若無，著愛去共人分(pun)轉來飼，大漢通做香爐耳，捀斗兼傳(thn̂g)香火。
其實，根據美國的McClung, C.E佇1902年的發現，生查埔抑是生查某，是由查埔的X佮Y染色體來決定的，也就是講袂生查埔的的責任是佇翁毋是某。若準大某攏袂生查埔的，細姨煞會生，無定著若用當今的DNA來檢驗，彼个後生，是啥人的囝，猶誠拚咧。啊予人離出去的大某閣重嫁，無偌久人就生後生矣，按呢就是原本做翁婿的咧「袂生牽拖厝邊」嘛。
照頂面所講的，傳統「不孝有三，無後為大」的思想，敢猶有偌大的意義？