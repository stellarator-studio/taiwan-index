---
issue: 43
title: 咱的大自然環境
author: 藍春瑞
date: 2013-10-31T00:00:00.000+08:00
topic: 懷想
difficulty: 2
wikidata: Q98095382
wikidata_link: https://www.wikidata.org/wiki/Q98095382
---
文明的現代人，敢有比往過的人較好食睏咧？心肝頭有較快活自在無？現此時臺灣的好額佮散赤攏平平有通食穿，是按怎好額人猶是錢錢叫，仙趁都袂滿足？散赤的嘛講伊是弱勢者，著愛閣較濟的社會福利來幫贊佮救濟咧？閣進一步來講，四箍輾轉的環境，你有佮意無？有四序無？遮的鹹酸苦澀的滋味，一人一樣攏袂相𫝛。
論真來講，咱嘛誠捷聽著「人定勝天」的講法；為著眼前的利益就大主大意去起造水壩、濫糝開墾、採礦剉柴，閣較譀的，就去設計改變河川、地形，開發山坡地、濕地，無所不至的齣頭毋管按怎變，好空攏是一時爾，暢無幾工就隨去踢著鐵枋咻咻死；紲落去啥物地層下陷、塗石流、山崩地裂的災厄攏無停睏過，袂輸有鬼纏身按呢，仙剝都袂離，用一句上簡單話來講，做到路尾，齊是一寡害家己、害眾人、害著咱所徛起的環境、大自然，正經是假𠢕爾，盍有偌勥咧？
大自然的物件濟閣好耍、媠擱好用，有花有草、有樹仔通𬦰、有果子仔通食、有水通泅、有光景通看、有魚蝦通掠……若莫變過頭、討債用，決定袂蝕本；嘛過幾百冬所起造的文明，攏是咧損蕩(sńg-tn̄g)咱的自然環境、開家己的棺材本，也無去想後步通留予囝孫沓沓仔用，這陣嘛舞甲強欲臭火焦無藥醫矣；一个好額人，準有比山較懸的家伙，猶袂堪得出一个敗家仔囝烏白翸(phún)、亂舞一場透，無講毋但是出一个爾。
若會當反倒轉來檢討，用謙卑的心情食認毋著，予眾人攏有寬諒、寶惜大自然的腹腸，咱才有救；抑若無，地球干焦一粒，聽候用盡、開(khai)煞，人就無路通去，等斷種爾；這陣來做，是有較晏淡薄仔，毋過，若毋緊猛去做，恐驚會袂赴市！