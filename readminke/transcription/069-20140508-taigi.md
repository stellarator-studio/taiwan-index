---
issue: 69
title: 做生日
author: 王秀容
date: 2014-05-08T00:00:00.000+08:00
topic: 懷想
difficulty: 2
wikidata: Q98095411
wikidata_link: https://www.wikidata.org/wiki/Q98095411
---
生日佮數字有關係。臺灣民間信仰(sìng-gióng)內底，奇數(khia-sòo)屬陽，雙數屬陰。逐字有伊的意思：「一」是全體、開始；「二」是雙雙對對；「三」是「無三不成禮」的眾多數；「四」聽起來無吉利較無人佮意，毋過伊是四季、四方闊闊的範圍；「五」是五行、五福臨門的完滿；「六」是順利、順序；「七」是陰陽輪迴生死；「八」是吉字逐項予你發；「九」是敬重皇帝老人久長極陽的數字。神明的生日排愈頭前神格愈懸；舊曆第一個月第一个極陽之日是「正月初九天公生」。皇天后土，正月拜過天公祖，「二月二拜土地(thóo-tī)」，伊和士農工商上麻吉(mah-tsih)。閣來是「三月痟媽祖」，海洋國家事業開展有保庇。逐個月攏有無仝的神明生，各地方濟濟人用虔誠的心共神明做生日、迎鬧熱。規年迵天有保庇，燒香放炮嘛會唸歌詩：炮仔放予坱(ing)，予你金錢財寶滿厝間；炮仔放予霆(tân)，予你有山閣有田。信心就對「信仰」來！
咱凡人眾生註生註死攏無法度揀日子！毋管好命歹命，一生落來就有時辰八字，老輩的定提去予人卜卦排命盤，少年家會參考『星座』抑是共數字加加起來看靈命。用生日的數字看一生的運命，趣味趣味，罔參考罔看；上重要是愛有善良的心肝，天公疼戇囝，甘願做牛就有犁通拖，無山珍海味嘛趁有三頓食。免驚！
一般人做生日是無法度像神明生遐爾鬧熱，食豬跤麵線有較古早式，這馬定定是一粒雞卵糕幾枝仔蠟燭，唱歌抐曲慶祝拍拍，心適心適。一樣米飼百樣人，有人無愛鬧熱，將生日當做是「母難日」，數念阿母生囝、晟囝遭遇的危險，「生會過雞酒芳，生袂過四塊枋」，嫁人、生囝做老母，註定煩惱一世人，毋管晟囝是前世相欠債，抑是甜蜜的負擔，「疼囝的阿母」就是「艱苦的查某人」。雞卵孵(pū)出雞仔囝，生日抑是母親節時行食雞卵糕，是欲請逐家知影阿母生囝是拚性命，愛想著雞母揣蟲予囝食，愛感恩雞母用翼股擋鴟鴞，面對艱難攏毋驚！「生日快樂」，是『有生命的日子都要快樂』，叫咱珍惜性命，逐工攏愛健康歡喜、認真拍拚，共阿母惜命命，予伊無煩無惱，感心「生你快樂」――生著你誠快樂。