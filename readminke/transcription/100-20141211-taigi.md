---
issue: 100
title: 惜情
author: 陳憲國
date: 2014-12-11T00:00:00.000+08:00
topic: 人物
difficulty: 1
wikidata: Q98095450
wikidata_link: https://www.wikidata.org/wiki/Q98095450
---
舊年9月，接著阿雄對臺南敲來的電話，講伊想欲來臺北招我同齊去基隆看當年教過𪜶的周老師，伊閣順紲問我看猶有我聯絡會著的老師無，我隨共答應，閣叫伊共周老師的電話共我講，我會就近佮伊聯絡。
阿雄是我50年前大學拄出業，做兵煞就去教冊的學生，彼間學校佇臺南的佳里，是一間五年制的農校，伊是兩班當中五年甲班的班長。人生做中範中範、古意古意，親像也無啥物特別，無定著是按呢才會hőng選做班長。彼當陣，我除了教我的本科佮𤆬實習課以外，三不五時嘛會替幾位定定臨時有代誌袂當來上課的老師代課，算是不止仔活動(ua̍h-tāng)。阿雄因為是班長，佮我接觸機會就有較濟淡薄仔，照我看起來，伊有影是真老實。
因為個人的規畫，干焦踮遐教一年冊爾爾。𪜶出業彼年，我嘛同時離開彼間學校，走去到東部的山場，做我本行的的工課。
過無偌久，就接著阿雄的批，寫講伊拄出業，猶未欲做兵。五年制農校的出業生，一時嘛真僫揣著好頭路，問我看有啥物機會無。誠拄好，彼當陣阮公司拄欲派我去梨山附近的山場接一个工課，有需要揣人來鬥跤手。我想講伊遐爾古意閣真乖巧，伊若欲來，我當然足歡迎的。就按呢，伊就來梨山的松茂佮我同齊做工課。差不多一年的跤兜作業結束以後，伊才倒轉去伊的故鄉麻豆，我嘛倒轉去原位做工課。
自按呢起，阮就無捷咧聯絡，毋過逐冬過年，我攏會接著伊的賀年卡片佮拜年的電話，一直到這陣攏無變。另外，予我上感心的是每年的中秋節欲到進前，我攏會收著伊寄來的一籠(láng)正港的麻豆文旦，到今超過50年矣，猶是照常無變。
舊年伊來臺北的同時，嘛有去拜訪當年無教過伊的黃老師。親像阿雄這款遮爾惜情的古意人，我想當今的社會，應該是真罕有(hán-iú)的才著。