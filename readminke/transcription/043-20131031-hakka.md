---
issue: 43
title: 阿源哥个釣梹
author: 徐汎平
language: 四縣
date: 2013-10-31T00:00:00.000+08:00
topic: 人物
difficulty: 2
wikidata: Q98095851
wikidata_link: https://www.wikidata.org/wiki/Q98095851
author_wikidata_link: https://www.wikidata.org/wiki/Q98096311
author_wikidata: Q98096311
---
「阿源呢？又走去哪摸螺挖蟹欸喺？」玉光嫂企在大門口，望啊望仔，緊問厥倈仔算來走去哪。
阿源哥，今年五十六歲了，還吂有討。佢細人仔个時節，著著(cog doˋ)麻痺症，兩支腳毋會行，一生人都愛坐輪椅。屋下人愁佢出門讀書恁艱辛，繳佢讀到小學仔出業，就無再過畀讀了。佢留在屋下𢯭手，洗米煮飯啦、破樵暖水啦、看顧老妹啦，項項就來，𢯭得爺哀異多著。厥屋个菜園背就係大河壩，厥該兜細人仔伴，成時會背等佢，去到河壩脣，釣魚仔、揜(kiebˋ)蝦公。
十過年以後，厥哥討欸餔娘，陸續降欸四個細孲仔。阿哥阿嫂愛上班，又乜好得有佢𢯭渡人。佢係細人仔心肝肚个「萬能阿叔」，下擺變出一支膨鏡來點火，下擺弄出一支嗶哱仔揰柑仔皮來射。佢會教細人仔用榕樹葉捲嗶嗶仔來歕，用竹葉來拗做雞髀，還會整自行車，鍬落鏈、補輪仔。熱天个時節，輒常會看著佢騎等三輪車，載細人仔去到泉水窟、大河壩，撈絲仔、㩆白哥仔，還有捉河壩脣、囥在泥沙肚項个沙鑽。細人仔頭下碼還興嘟嘟仔，看厥叔挽䘆公、拂釣梹仔，搞無一下嗄吵等講愛轉。愐著佢也異有耐心，拐該細人仔恬恬坐等，過欸就望等該看久欸會昂个河壩水，等等魚仔食釣……
「阿源恁大人欸，還驚佢毋見忒？」隔壁个阿梅姑笑等問玉光嫂。
「係哇，該到老乜還係吾細人仔。」
河壩水滯滯仔緊流，釣梹仔一拂，二十年又過忒欸。玉光嫂已經無在了，阿源叔公載等厥姪孫，又去到該條大河壩。釣梹仔一拂，佢就恬恬望等河壩水，定定仔釣起從細到今个記憶。