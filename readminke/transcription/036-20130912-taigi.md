---
issue: 36
title: 馬偕牧師的醫療傳教
author: 陳憲國
date: 2013-09-12T00:00:00.000+08:00
topic: 人物
difficulty: 1
wikidata: Q98095372
wikidata_link: https://www.wikidata.org/wiki/Q98095372
---
馬偕牧師的醫療傳教馬偕牧師的醫療傳教馬偕牧師的醫療傳教馬偕牧師佇少年時代，就捌佇多倫多佮美國的紐約學習醫術。1872年3月初9伊來到滬尾，6月初1起就佇家己蹛的所在，免費替人看病。
彼當陣真濟人著「寒熱仔症」，死袂少人，馬偕牧師用「白藥水」醫好真濟人。另外閣有真濟人著著「臭跤臁」的症頭，伊用英國製的藥膏，共𪜶醫治。風聲一下傳出去，病人愈來愈濟。隔轉年伊就另外稅一間厝開設「滬尾醫館」來替人治病，閣請英國商行內底的林格醫生(Dr.Ringer)來鬥跤手，嘛受著商行資金的贊助。
這个時期，伊定定先替人挽喙齒才紲落去傳福音。常在佇一點鐘內，徛咧挽規百枝的喙齒。照伊家己的記載，自1873年起，親手挽過的喙齒超過2萬1千枝，伊的學生挽的喙齒嘛超過1萬枝。
1880年偕牧師捌轉去加拿大向總會做工作報告，中途經過美國的Detroit。有一位馬偕夫人，捐助三千箍美金予伊建立「滬尾偕醫館」，來紀念伊往生無偌久的翁婿──馬偕船長。這是北臺灣頭一間西醫院，嘛是這陣臺北馬偕病院的源頭。根據記錄，𪜶佇起頭的11年，醫治過的病人欲倚3萬人。
1901年，馬偕博士因為嚨喉癌過往，「偕醫館」停診5年。1906加拿大總會另外派宋雅各醫師來滬尾接紲偕牧師的工課，閣佇1911年，撥款2萬5千美金，踮臺北的雙連建立新的「馬偕紀念醫院」，通紀念北臺灣教會宣教的先鋒馬偕博士，這就是現此時的馬偕病院。