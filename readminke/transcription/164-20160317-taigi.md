---
issue: 164
title: 玉川叔仔
author: 邱文錫
date: 2016-03-17T00:00:00.000+08:00
topic: 抒懷
difficulty: 1
wikidata: Q98095529
wikidata_link: https://www.wikidata.org/wiki/Q98095529
author_wikidata_link: https://www.wikidata.org/wiki/Q98096294
author_wikidata: Q98096294
---
二十外年前，唸歌的國寶藝人楊秀卿女士佮伊的學生洪瑞珍，兩人佇電台開一个「古月琴聲(kóo-gua̍t khîm-siann)」的節目，算是非常有古早味的藝文節目，聽眾攏是中古以上的臺語人，我就是忠實的聽眾，用現代話來講，就是『聽粉』啦！
佇開放聽眾call-in的時間，一位聽眾敲入來，講伊是「王玉川」，自早期就是唸歌賣唱咧度活，這就是我頭一擺熟似(si̍k-sāi)玉川叔仔。過無偌久，唸歌團佇國家劇院演出，玉川叔仔第一擺登台，伊講話中氣十足，彈大廣絃唱七字仔嘛非常專業，非常好聽，予現場鬧熱滾滾。這予我十分歡喜，因為我一直掠叫(lia̍h-kiò)唸歌這項小眾(sió-tsiòng)藝術除了楊女士以外，大概無人會當一个人絞起(ká-khí)規場的鬧熱氣氛。
原來伊自十幾歲就綴賣藥仔團走唱賣藥，練出十八般的工夫，包括大管絃、月琴、南管、歌仔戲、司公、相褒等等，莫怪伊上台在穩(tsāi-ún)，表演精彩。看伊演出，明明就是一位活跳跳的現代唸歌藝人。
無偌久，佇楊秀卿女士七十歲演出的時，伊佮師妹陳美珠聯合演出的《翁某相褒(sio-po)》規段齣頭(tshut-thâu)，非常精彩、非常生活化。這大概是現此時相褒表演上好、上尾的一齣。我有將伊配上臺語字幕，囥佇網路頂懸，予人欣賞，嘛留做記錄。
這幾年來，伊的歲數較有矣，閣身體欠安(khiàm-an)，演出機會嘛漸漸減少。阮唸歌團得著新北市文化局的支持，製作伊唱唸《紙馬記》的CD佮冊，就是唸歌的有聲冊。想袂到計劃猶未完成，伊煞佇頂個月(2016.2)過身去。阮十分毋甘，毋過嘛會將計劃完成，共伊做一个紀念，嘛表達阮最後的敬意。