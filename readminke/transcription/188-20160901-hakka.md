---
issue: 188
title: 苦瓜料理
author: 邱一帆
language: 四縣
date: 2016-09-01T00:00:00.000+08:00
topic: 飲食
difficulty: 2
wikidata: Q98096040
wikidata_link: https://www.wikidata.org/wiki/Q98096040
author_wikidata_link: https://www.wikidata.org/wiki/Q98096293
author_wikidata: Q98096293
---
種在吾菜園肚个苦瓜，差毋多在五月就開始有好收成。𠊎既經毋記得幾多年前開始種苦瓜，種啊種仔、種啊種仔，無想著種到這下，一頭个收成，大細條加加起來儘採就有歸百條！毋係𠊎沙鼻乜毋係𠊎好展，佢確確就打有恁多條！自家菜園打有恁多个苦瓜，定著會送分無種苦瓜个隔壁鄰舍，分享收成个歡喜，伸个就留來自家食。
「阿姆，暗晡夜有麼个菜好食？｣正對學校轉屋下个妹仔問起。「煮菜瓜湯、煎菜脯卵、煠吊菜仔、煎背帶魚，還過苦瓜炒鹹卵啊！｣餔娘一品一品講佢聽。「吓！又係苦瓜哦？｣妹仔毋知係食驚吔抑係看驚吔？聽著苦瓜，就呻講又係苦瓜，苦瓜滿面看現現……。無講浩漦、毋使膨風，苦瓜打到愛多又愛多，多到愛日日變換無共樣个苦瓜料理、餐餐愛食無共款个苦瓜味緒，正有法度同滿棚、滿冰箱个苦瓜，一條一條消化。
講著苦瓜料理，各人有各人个手路，各人有各人个風味！吾屋下做過个料理就有：苦瓜炒鹹卵、苦瓜炒魚脯仔、苦瓜煎豆油、苦瓜熻冰糖、苦瓜熻豆豉、苦瓜封絞肉鹹菜乾、肥湯炆苦瓜、苦瓜排骨湯、苦瓜冷盤……。在熱熱个天時，切一細片一細片个苦瓜，放入冷滾水泡來食，清香、苦苦又甘甘个味緒，啉一口，實在還好哪！係講同別人屋下个特殊料理，加加起來，相信就有幾下十品豐沛个料理。愐起來苦瓜就像鹹菜樣，做著變出當多當好食个料理。
「苦瓜當好食喔！」阿姆同妹仔講。「莫騙人！苦瓜恁苦，哪好食？𠊎正無愛食哪！」妹仔聽著愛食苦瓜，就無想愛食！「苦瓜就係有苦，正安到苦瓜！毋過佢營養多，正經當好食……」阿姆緊拐佢。「無你就講看啊，仰般有營養？」妹仔挑挑問。阿姆黏邊就講「消暑解熱心情好，開脾健腸胃口好，消脂化油身材好，減糖降壓身體好，明目好睡精神好，日日食來項項好，人人食來儕儕好，你講好抑係毋好？」吂知苦瓜有恁多效用个妹仔，愛靚又愛身材好、好食又驚發痘仔个妹仔，聽阿姆一講，遽遽夾加幾下垤來食。
