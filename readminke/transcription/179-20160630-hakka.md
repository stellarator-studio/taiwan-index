---
issue: 179
title: 路燈下个蟾蜍
author: 邱一帆
language: 四縣
date: 2016-06-30T00:00:00.000+08:00
topic: 自然
difficulty: 1
wikidata: Q98096029
wikidata_link: https://www.wikidata.org/wiki/Q98096029
author_wikidata_link: https://www.wikidata.org/wiki/Q98096293
author_wikidata: Q98096293
---
今晡暗晡就像往日共樣，食飽夜就想行到屋面前，唶幾口仔清清个空氣，分正食飽个暈暈个腦筋清醒；順續仔，看幾眼仔屋脣菜園自家種个青菜，分自家有一息息仔成就感！這種習慣，毋知哪時就養成个？反正，係到該時，就想打開大門，行往出！
行到屋前，看著亮亮个路燈四圍，有一大群个水蟻仔，對等電火飛來飛去、飛上飛下。水蟻仔，就好(hau)在落水過後翕熱个暗晡頭飛出來，無就好在落水之前翕熱个天時走出來。隔壁个阿伯、伯姆，係看著水蟻仔，就知愛落大水哩！看該群水蟻仔在電火脣飛，有兜飛悿飛𤸁抑係羽翼著傷，失忒平衡，就會跌到路燈下，飛又飛毋走，走又走毋贏。
就在路燈下、大路項，𠊎實在毋敢相信吾目珠看著个！一、二、三、四、五、六、七、八，總共有八隻、八隻蟾蜍，就在屋面前个大路項。𠊎當久當久毋識看著恁多蟾蜍，𠊎話著吾目珠有問題，就遽遽喊吾餔娘行出屋下來看，啊喔！毋會差，確確係！正想講該蟾蜍係毋係跳出大路項來尞涼，就看著蟾蜍脣頭有該兜飛又飛毋走、走又走毋贏个大水蟻。
八隻蟾蜍，在八個絡食个位跡尋食，舌嫲㐁出㐁入先食頭前飛毋停動个大水蟻！再緊跳緊逐脣頭該兜飛毋走、走毋贏个大水蟻。過無點半鐘，電火脣个水蟻仔緊來緊少，路燈下个水蟻仔乜分蟾蜍食到淨淨。𠊎看著該八隻蟾蜍還係企在大路項，等等頂高个水蟻仔跌下來，𠊎恬恬仔行過去，佢兜無發覺，無跳走！係講車仔駛過來，佢兜係毋知好閃，驚怕會同佢兜輾到綿綿，腸肚就洩出來喔！
好得，差毋多兩點鐘个時間，無一臺車仔駛過屋前這條路，無一隻蟾蜍分車仔輾著，該載喔！八隻蟾蜍食到飽飽，跳轉菜園肚項去哩！
