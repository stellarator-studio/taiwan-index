---
issue: 196
title: 涿雨
author: 劉玉蕉
language: 大埔
date: 2016-10-27T00:00:00.000+08:00
topic: 懷想
difficulty: 2
wikidata: Q98096052
wikidata_link: https://www.wikidata.org/wiki/Q98096052
author_wikidata_link: https://www.wikidata.org/wiki/Q98096359
author_wikidata: Q98096359
---
臨暗，愛放學咧正來拚大雨。照學校規定，堵著落雨天，歸班愛分做兩股，有遮𠖄个跈先生行，無遮擎个，乖乖在位項坐緊等屋家人來帶。成十分鐘過後，𠊎褲腳溼溼踏入教室，位項坐核个，既經伸無幾多個咧，「阿玉，吾奶來哩喲，再會！」學生一個一個歡歡喜喜，跈屋家人轉屋，平常時鬧借借个教室，這下恬都分人毋慣，空空个教室，這下斯伸著阿榮妹一儕人，擎緊筆在該發琢愕。外背，水管个洩水聲，雨聲，還過一陣光一陣暗个𥍉爧，教室肚，電火光華華，照都歸間教室顛倒燒燒暖暖。
「阿榮妹，若屋家人仰吂來諾？」「先生，厥等毋會來啦！」厥話語中有無奈。「仰脣諾？」「厥等做下在上班啊！」。死皺咧，伸佢一儕，雨若毋停，𠊎愛掌到幾時？改字簿个手無停，字簿面頂个紅字，嗄連做一幅圖，共樣个落雨天，共樣係學校，熟事个影像浮出來。該日，乜係雷公嗊嗊滾个落雨天，四圍乜係恁泥暗摸胥疏，鐘一響，放學咧，校門前尖淰淰，擎緊遮愛接細人个家長，廊下這頭鬧借借，學生擠擠揫在等遮𠖄。「李大同、王阿清……」點著名个同學，同屋家人在白蓬蓬个雨肚，一雙一對緊行緊遠，直直到厥等頭那頂个遮花，一蕊一蕊謝盡，𠊎還在廊下胲嘍嘍。驚怕先生該同情个目神，在圓身頓腳，趁先生無注意，煞煞斯傱入該銀色个斗雨中，𠊎走恁拚，雨也跈𠊎飆恁遽，無兩下半，歸身斯溚潦咧。冷颼颼个雨，順核頭那毛溜往下，掊乜掊毋離，係雨抑係目汁，𠊎分毋清，單淨知講，怪怨積在心肝頭，像一葩火燒都𠊎兩支腳，搭爪毋核走拚過拚。
入到莊頭，遠遠斯看著阿姆在店門口，頭勾勾眺望，看著𠊎歸身溚潦，掣緊入店門，佢吂開嘴，吾話斯拚路出，「逐儕都有人擎遮，斯𠊎，石頭空暴个……」阿姆嘴擘擘，呆在該，脣口燒熝熝个老薑嫲糖水，在雨打阿鉛帡个節奏聲裡肚，慢慢冷撇。
如今，阿姆無在咧，該年少時節，所有𫣆挑知刺佢个話，乜跈佢埋入墓埔咧，毋過該兜話語个箭，這下倒插在吾心肝頭，不時，還會偷偷刺𠊎一下……。