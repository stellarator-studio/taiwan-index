---
issue: 48
title: 山球
author: 陳憲國
date: 2013-12-05T00:00:00.000+08:00
topic: 新知
difficulty: 1
wikidata: Q98095387
wikidata_link: https://www.wikidata.org/wiki/Q98095387
author_wikidata_link: https://www.wikidata.org/wiki/Q98096340
author_wikidata: Q98096340
---
山球是啥貨？就是英語的golf（高爾夫球），日語講做goo-lú-huh。照文獻的記載，山球起源佇15世紀的蘇格蘭，毋過開始大時行是佇19世紀的中期。
臺灣上早的淡水golf球場是佇1919年成立的，所以1931年出版的臺日大辭典就有收「山球」這个詞。會號做山球我想是有道理的，因為山球的球場大概攏設佇有懸有低的山崙仔地，予人咧拍球的時陣，有淡薄仔困難度。
標準的山球場，有兩个9洞，合起來是18洞。每9洞攏有2个短洞、5个中洞佮2个長洞。球場的每一洞著愛有規定的Tee台、球道佮gu-lín。短洞、中洞佮長洞球道的距離，大約是按照對Tee台算起1杆(kan)、2杆佮3杆有可能會摃上gu-lín來做標準，一般總長度大概佇7000碼的跤兜。啊gu-lín面頂putting拍落空的標準是2杆，照按呢算起來，短、中、長洞的標準杆分別是3杆、4杆佮5杆，所以9洞合起來標準杆是36杆，18洞就是72杆。當然嘛有少數的球場，會因為地形的關係，有1、2杆的精差。
拍山球當然嘛有比賽，山球比賽有一个特色，就是和家己比。Phú-looh級的比賽，攏是仝一个標準咧比，照上少杆的來排名次。啊若一般a-má-tsiah的比賽是和家己的hàn-tih來比。hàn-tih就是家己的標準杆，用總杆數扣除家己的hàn-tih數以後才來比懸低，所以有人講拍山球比賽，算是一款較斯文的運動。一个人的hàn-tih一般是用伊最近半年以來上好的二、三十擺成績，超過標準杆的平均數拍8折來計算的。
一个標準的球場，大概著愛有70甲的土地，球場的保養需要用真濟水佮農藥。以咱台灣36,000平方公里的土地面積，現此時就有70幾个山球的球場，聽講密度是世界一的，球場的數量嘛猶閣咧增加，咱臺灣敢真正有彼款需要？實在真值得逐家做伙來思考。