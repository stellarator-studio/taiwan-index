---
issue: 123
title: 目珠著傷記
author: 李秉璋
language: 詔安
date: 2015-05-28T00:00:00.000+08:00
topic: 懷想
difficulty: 2
wikidata: Q98095956
wikidata_link: https://www.wikidata.org/wiki/Q98095956
author_wikidata_link: https://www.wikidata.org/wiki/Q98096269
author_wikidata: Q98096269
---
兩禮拜前，下班了後轉去屋下，䀴天色猶早，即擎一支弓蕉刀行去舊屋下，遶遶巡巡个。䀴遐兜赤妹子發到恁𢎙，即隨手拁佢挷莫，挷有一睏啊，䀴著歸大墩个草，真有成就感。本來想講今日即做到這，好轉去食暗頓。毋過䀴著遐猶有真多个草，兼挷著順手順手，即擱挷落去，愈挷愈順，毋過即在專心做事个時，無注意著膴身脣有一頭細頭樟樹。一斡身目珠嗄揰著樹椏。起頭下小可疾定，擘心目珠塕著物件，攔緊去洗水後轉去屋下。
食暗頓个時，感覺目珠內底有物件，本來想講歇睏即好，應該無麼个。毋過愈來愈艱難，即攔緊去䀴目科。醫生檢查了後，講目珠著傷，目珠若像鑪著，有幾下空。愛好好歇睏保養，差不多愛兩、三禮拜正會好。毋過到暗夜，目珠嗄越來越疾，疾到毋會睡。不只著傷个左蕊目珠無法度擘金，連帶正蕊个目珠嘛擘毋會開。忍耐到天光，打早阿怙即載𠊎去較大間个病院䀴目珠。沿路兩蕊目珠攏擘毋會開，心肝底實在真擘心擱艱難。想著阿怙攏恁多歲啊，猶愛恁擘心，想著心肝底實在真毋會得過。
進去䀴醫生，做檢查，醫生講後擺目珠若好啊，視力會伸0.5定，想著這，即全然操煩。在護士點目藥落去个時，目珠更加疾到坐嘛毋係、企嘛毋係、睡嘛毋係，正經係坐立難安。兩蕊目珠做一下擘毋會開。這時𠊎更加會體會著目珠無好个苦憐。一句事講「肝若無好，人生係烏白个」，目珠若無䀴，人生即係烏暗个。想著膴身脣一兜䀴無个人，得𠊎更加擘心。接落來請假，連續睡三日，目珠用紗布封起來，過著無天日个日。有時務單單用正蕊去䀴，這時正發現著麼个號做「單眼相機」。䀴近，遠个所在即變做茫茫䀴毋會清。
在這三日內，逐件事攏無法度做。生活攏愛人照顧，這時更加體會著「平安、康健即係福」確實係有影。好佳載，現時好到差不多啊，這件意外得𠊎更加寶惜膴身脣个家人。佢人即係你个避風港，你个倚靠。
