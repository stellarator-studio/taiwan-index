---
issue: 11
title: 千算萬算，毋值天一劃
author: 陳憲國
date: 2013-03-21T00:00:00.000+08:00
topic: 懷想
difficulty: 2
wikidata: Q98095342
wikidata_link: https://www.wikidata.org/wiki/Q98095342
---
不時有人會問我講，華語的『人定勝天』，咱台語是欲按怎講較對同(tuì-tâng)，我就定定會共𪜶應講：生活佮文化背景無仝款，無一定攏有真合軀(ha̍h-su)的對照詞；親像咱真普通的詞「結拜」，嘛無真合軀的「英語」詞。我嘛會共𪜶講起咱台灣人的祖先比較較(khah)過謙(kòo-khiam)，無彼款文化，毋敢想欲贏過天，顛倒是講：「千算萬算，毋值天一劃。」
1854年（清，咸豐4年）臺南府城的天公廟拄起好的時，就佇大殿的正中央面頂掛一塊大大的柴匾，面頂干焦寫一字「一」字，這塊真出名的「一字匾」，聽講就是表示「千算萬算，毋值天一劃」的意思。
「天」是啥？應該就是「大自然的力量」。也就是講「咱人的力量是有限的，是無法度佮大自然相對敵的」。咱台灣現此時的自然環境，是經過規千萬年的變遷所形成的，尤其咱台灣厚地動是通人知的，咱若傷過假𠢕，想欲贏過「天」，緊早慢一定會食著羹。
歐美的社會嘛有咧講：「所有有可能會脫箠(thut-tshuê)的代誌，緊早慢一定會脫箠。」(Any thing that can go wrong will go wrong)。這就是有名的「莫非定律(Murphy's Law)」；有人講以日本人做代誌的頂真佮謹慎，拄著2011年311大地動、大海漲佮核能發電廠的大災厄，日本人嘛是無法伊，就是一个現拄現的例。