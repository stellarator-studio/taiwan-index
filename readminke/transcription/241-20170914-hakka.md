---
issue: 241
title: 訪查新體驗
author: 劉玉蕉
language: 大埔
date: 2017-09-14T00:00:00.000+08:00
topic: 抒懷
difficulty: 2
wikidata: Q98096111
wikidata_link: https://www.wikidata.org/wiki/Q98096111
author_wikidata_link: https://www.wikidata.org/wiki/Q98096359
author_wikidata: Q98096359
---
白露一過，節氣斯漸漸入秋咧，毋過天時還係翕熱，烈烈个日頭，還係分人頭暈暈，一停動斯歸身汗，黏黏浹浹个圓身，想做麼个愐著都懶頭。較愐無解个係，有一陣細人，毋驚該烈死人个日頭箭，毋怕該狹擳擳个教室無冷氣，一早斯甘願跼在教室肚，跈先生快樂學習母語。
「油桐花，油桐花，五月開花像白雪，人人喊佢五月雪……」清清亮亮个童音，柔柔唱出油桐花个純潔、油桐花个優雅。旋旋風試著空氣肚，白白个五月雪一蕊一蕊在飄散，無樂器伴奏，合線个樂音對紅紅个細嘴脣流出。心臟揪緪，喉嗹堵塞，目汁溼潤目眶，𠊎嘴擘擘，半句話都講毋出，係激動，乜係感動，這先生係仰脣个用心，正有恁泥个成果啊！
上課个過程中，三十外雙目珠，跈核先生徙停動。這先生有罅慶，像變奇術个樣，一下係主角，一下又變做配角，變巧个上課方式，餳都學生半屑都毋敢推懶，斯驚怕跈陣毋著。上課斯像搞遊戲恁快樂，一下那時間一節課斯過撇咧。五十分鐘肚，𠊎係外來者、局外人，看學生个表現、對答，這節課無因為𠊎在脣口，硬表演分𠊎欣賞。臨出門，𠊎對先生、學生用手指公比兩個「讚」，結束這擺个訪查事頭。
第二到，熟絡兜咧，入校園，接眼斯分當在噴水个魚塘餳著。楊柳枝椏探入水窟肚，水竇靚靚个鯉魚寬寬拂尾，風溜溜，楊柳同鯉魚在日頭下跳「倫巴」。校園个淨俐、幽靜，分人毋記得頭那頂該得人畏个烈日頭。直接上五樓教室，欸！做麼無半個人？係停課抑係？一張紙貼在門口：「吾等在四樓韻律教室上課。」𠊎恬恬行入教室，又係新个體驗，學生齊齊睡在鋪枋地板項，兩隻手放在肚屎面。唱歌，厥等用盡冗線个方式唱客家歌！怪得唱出來个聲恁合線，恁感動人心。先生愛帶轉教室上課，分𠊎好翕相，怕滅撇學生个興頭，𠊎喊先生毋使鬥緊，繼續斯好。多年來，已少看著恁餳人个課程設計，盡主要个係，細人歡喜來學習，這種母語教學斯係成功个，乜係𫣆等所想望个啊！
逐年客委會都有訪查个案，車駛緊，去熟事一個新个環境，去同新个薪傳師結緣，係歡喜事！十件中若有堵著一、二個分人感心个案例，斯有好暢歸半年。像下半年大里區這個學校，這個張先生，斯分人印象深刻，係莊下學校，毋過，這位个學生有已素絲个環境、先生，厥等真有福氣！