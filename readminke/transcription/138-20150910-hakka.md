---
issue: 138
title: 種牙齒
author: 彭瑞珠
language: 四縣
date: 2015-09-10T00:00:00.000+08:00
topic: 科技健康
difficulty: 2
wikidata: Q98095976
wikidata_link: https://www.wikidata.org/wiki/Q98095976
author_wikidata_link: https://www.wikidata.org/wiki/Q98096341
author_wikidata: Q98096341
---
「消毒、麻醉好了，續下來，愛弇手術布仔在您个面項，毋會影響您敨氣，請毋使緊張。好，這下開始手術，係有麼个毋鬆爽，請黏時表示一下。」醫生摎牙倉肉割開、掀開來，𠊎完全無感覺。機器在牙槽骨鑽空仔，幼鑽頭、細鑽頭，緊量、緊換，就像人鑽空仔釘楯仔共樣，噠噠噠噠噠、噠噠噠噠噠，嗬，噠拗蠻久！包尾，人工牙根鎖緪，牙倉肉攣起來。「好了，兩禮拜後來拆線。」前前後後搣忒歸點鐘仔，麼人講一下仔就好？騙人！
好得醫生講，吾牙槽骨還異健，毋使補骨，省一筆錢，算有安慰著兜仔該兩片痠軟个牙鉸。金皙皙个人工牙根，愛亮相幾久？請耐心等，等人工牙根在牙槽骨生核，盡少愛四、五個月，到該央時，正做得鬥靚靚个假牙齒。
牙齒還硬確確仔，恁打爽拿來挷忒？「噢嗬，這支蛀忒深了，無救。」醫生恁樣講，就算較捨佢毋得，乜愛挷。恁見笑，蛀牙也好講！唉，無講，您毋知人哪痛！後生人个牙倉肉大體較康健，一般都對牙齒面蛀往下，吂蛀到牙本質就一大空了，戇戇人乜知好補。上歲个人，牙倉肉多多少少仔倒跔，牙腳較顯，恬恬肅肅，佢就對側膁面蛀落去。該位个牙面薄薄仔，一蛀就偎近牙根兩片个神經、血管，毋單淨閒時食燒食冷痠軟痛，發炎起來還會痛到人颼颼颼颼喊阿姆哀，醫生講「無救、無救」，吾心肝肚乜捨佢毋得還痛錢咧。
故所，𫣆兜每半年邊仔就好去分醫生檢查一到牙齒，一支支仔巡清楚，哪支有爭差著个就好遽遽救佢。洗牙齒，也做得摎閒時無搓淨个牙斑菌、牙結石清淨，正毋會變到牙周病。怕會摎牙齒洗壞忒？牙齒比骨頭較硬、洗牙機緊來緊進步，無恁戇會摎人个牙齒洗壞。醫生還講，多噍粗食、少食忒幼秀个食品，牙齒、牙槽骨會較康健，較毋會壞到愛挷牙齒。牙齒係分人挷忒，就算搭牙橋、抑係種牙齒補倒轉去，還係會影響著牙倉肉、牙槽骨个穩固。
總講，𫣆兜平常時就愛好好保護自家个牙齒，牙齒種到較好，還係無自家原本个好。