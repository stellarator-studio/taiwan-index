---
issue: 182
title: 大山嫲係吾朋友
author: 劉玉蕉
language: 大埔
date: 2016-07-21T00:00:00.000+08:00
topic: 抒懷
difficulty: 2
wikidata: Q98096033
wikidata_link: https://www.wikidata.org/wiki/Q98096033
author_wikidata_link: https://www.wikidata.org/wiki/Q98096359
author_wikidata: Q98096359
---
探頭，大山嫲在面前，大樹高天天，直直揰對天个心臟去。歸日無麼个風，雨毛屑屑，春天个雨，幼幼像針，對天頂掖落來，洗過身个樹，清淨都分人發呆，呆都分人跌目汁，分人毋記得時間空間个變換，一翻魂，這片山林斯活生䟘來咧，逐頭樹都有年紀，逐個樹瘤都有厥成長个故事，樹身个溜苔，係歲月个記號，椏杈个青蕨，係佢包容个產物。
行入山个肚腸內，該真久真久以前个安心感覺，又轉到心肝頭來咧，識恁泥天塌落來有爺哀同𫣆撐緊，恁泥無愁無慮過日，該種安心个感覺，在這位你做下尋得轉來！輕手輕腳𠊎行在樹林肚，這下，𠊎像阿姆子宮內个嬰兒共樣，跈核阿姆个心臟停動伸手伸腳，外背个世界隔層皮肉，既經同𠊎無相干咧！雨，溜過針樣个樹葉，輕輕掠過頭那毛、面頰，斯像阿姆个手，輕輕挲核凳板攋緊个𠊎，挲啊挲，挲都𠊎發夢乜會笑。
地泥下，毋知名个花花草草一簇簇(cobˋcobˋ)，形款百種，花色多樣，一無注意，腳下个嫩花細草斯分你躪去轉轉、綿綿，愛惜這兜幼幼个生命，你會細義，斟酌自家擎腳个同時，係毋係會傷著另外个生命。這下个你，係森林个一部分，若个呼吸同大樹，同花草相通，血脈个流竄同這地土合共下。行𤸁咧，樹頭下歇睏敨大氣，大氣吂順，身邊知名个、毋知名个鳥，斯嚌嚌啾啾同你交陪，原來對頭到尾都有鳥聲做伴，噥哢个鳥聲有遠有近，遠个帶核你遊尞樹林，近个係至腹朋友，毋使加講，自然分你試著心神安定。
雨，還係幼幼輕輕黏在人个頭那毛、面頰、衫褲項，細人涿雨歡喜，大人共樣恁歡喜，原來好搞水毋係細人个專利哪！雨毛織出个濛沙煙，分這一大片个樹林，變都像夢中个仙境共樣，發琢愕个同時，你既經變仙變佛咧！