---
issue: 134
title: 無共樣个頭路
author: 吳秀梅
language: 南四縣
date: 2015-08-13T00:00:00.000+08:00
topic: 新知
difficulty: 1
wikidata: Q98095970
wikidata_link: https://www.wikidata.org/wiki/Q98095970
author_wikidata_link: https://www.wikidata.org/wiki/Q98096267
author_wikidata: Q98096267
---
尞暑假係學生仔最暢樂个時節，過知好打算个人，會好好利用暑假去學兜技術，加強自家个能力，考著一兩張以後用得著个證照。係無，兩隻零月恁長个時間，會搞到毋知人哦！
對畢業無愛過升學个人來講，這個暑假就係愛開始愁慮尋頭路个時節吔。你想愛尋仰仔个頭路？薪水高、事頭少、離屋下近？同自家興趣接近、安全有保障个頭路，係大部分人个夢想。
有兜頭路，同𠊎等一般看著个無共樣，下背來紹介幾個過特別、過少聽過个頭路：
尖公車、捷運蓋多人个時節，鼻著別人个臭汗酸味，你會佇毋著無？天時熱流汗出來又有細菌繁殖，造成有兜人圓身个氣味盡重，佢等也蓋煩惱。有一種頭路就係專門鼻人下肢胳个鑑識員，判斷每一個人流汗个氣味同程度，這兜資料做得分科學家研究，看哪試仰仔正毋會分別人鼻著汗酸味。
流汗吔洗身應該會過鬆爽。人愛洗身、動物愛洗身，𠊎等駛个車仔屙糟吔乜會洗洗啊。嘎天頂項飛个飛行機喏？有人个頭路就係同飛行機洗身，飛行機忒多塵灰會變過重，會浪費油，故所一站仔就愛去洗身。有幾下十個人跋上跋下，還愛像消防隊坐雲梯車到六層樓高沖水，將飛行機洗淨來。
排隊係有規矩个好習慣，毋過，愛搶買有紀念性个東西、演唱會門票，抑係愛去病院掛號，淰淰个人在該排隊分你看著就腳軟！有一種頭路盡簡單，就係代你去排隊，毋管日頭烈抑係落雨浙濟，佢定著會完成你交代个事頭。
愛設計電動玩具个程式有兜仔困難，搞電動玩具應該就過簡單吔，而且係盡多後生仔本來就盡愛搞吔。因爭設計程式个公司乜想愛知新个遊戲出來，有麼个缺點無？大家人歡迎無？故所愛有人先試搞過，將發現个問題解決。
三百六十行，行行出狀元。這兜同人無共樣个頭路，會餳你無？