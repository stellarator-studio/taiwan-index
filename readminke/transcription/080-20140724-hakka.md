---
issue: 80
title: 割禾
author: 彭瑞珠
language: 四縣
date: 2014-07-24T00:00:00.000+08:00
topic: 懷想
difficulty: 2
wikidata: Q98095901
wikidata_link: https://www.wikidata.org/wiki/Q98095901
author_wikidata_link: https://www.wikidata.org/wiki/Q98096341
author_wikidata: Q98096341
---
割禾了！
阿公摎阿禮伯三子叔割麻竹脣該坵，細舅、阿漢伯、阿富叔子爺仔割大坵嫲，大舅掌斛桶、細哥抔穀，大哥擎穀包。𠊎在峎頂看往下：河壩兩片都係黃臘臘仔个禾仔。河壩這片个田坵肚，歸半莊仔叔伯煞手个左手一抓、右手一拉摎田項熟水个禾仔，一角一角仔變做一堆一堆个禾稈摎一袋一袋仔个穀包。擎穀包个大哥，緊腳个一蹶一箭上崎來了！
阿婆掌灶下，好擳擳仔个阿戇妹，負責在峎頂牛眼樹下搭信田坵肚个信息：「禾鐮仔毋罅？」哼，你兜比手畫腳，𠊎乜看有！「阿婆！阿婆！大坵嫲會割忒了！」上晝米篩目、下晝綠豆湯、仙草，點心有準備了；桌心有雞盤，還過煲豬腳、炆鴨湯、炒肉……，食晝乜全全歸劃好了──因為阿婆係好面子个伙頭軍師。大舅姆掌大鑊、細舅姆掌細鑊，阿姊掌睍等點心个細猴仔，屋肚人有屋肚人个割禾事。
食點心了！
擔竿兩頭个菜籃肚，一鑊係鹹个米篩目、一鑊係甜个米篩目，鑊仔四沿有淨俐个碗筷，大家放尞來食點心了！企在大衿衫腳下、阿婆衫袖擛出腦油香个風，面前係一片臘黃个田坵，煞猛个人情、四面八方迎過來个熱情，𠊎用目珠享受該割禾畫面，真靚。
後日，阿禮伯割禾，大家愛記得哦！三子叔來摎𫣆𢯭手一日，係三工人，三工愛還人。錢請人做事有罅尷尬，「換工」係頭擺人同人之間，貼心又真意个人情交流。
禾割忒了！
禾頭田一片開洋，臨暗仔跈大姊帶一竇鴨仔去拈禾串仔。鴨仔孔孔翹翹食一肚飽，𠊎兜分二姊講个笑科𢫦到翹翹橫。
禾埕肚堆起一片金黃，阿舅摎阿哥一儕人一片使等蕩耙。「嘿～唷！」蕩耙拉起一壟一壟个穀，黃金色个穀堆上穀堆，笑容乜堆上戶檻肚阿公个面容。阿太太傳到阿公手个河壩田，該年寫等：「豐收！」