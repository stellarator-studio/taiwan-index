---
issue: 223
title: 長嫂如母
author: 劉玉蕉
language: 大埔
date: 2017-05-11T00:00:00.000+08:00
topic: 抒懷
difficulty: 2
wikidata: Q98096088
wikidata_link: https://www.wikidata.org/wiki/Q98096088
author_wikidata_link: https://www.wikidata.org/wiki/Q98096359
author_wikidata: Q98096359
---
阿嫂係吾第二個阿姆。二十一歲，毋驚死个佢，對隔壁莊罩蘭嫁入吾劉屋，手尖腳幼个佢，嬌嬌女毋做，一下斯擎人一家屋个飯碗，㧡人安做大嫂个重擔，實在斯無恁該嗄。該當時个佢，目汁毋知流撇幾多哩！
自𠊎知人我以來，吾屋家个環境斯無已鬆湧。著个衫，毋係拈人著過个，斯係改了又改个大人衫褲，長年透天單淨過年正有新衫好著。講佢新衫，有罅冤枉，係黃卡其衫得哦！過年斯著核該身滿哪去，一著斯歸禮拜毋盼得洗。有阿嫂了，第一擺過年有無共樣个新衫好著，久久都記得該領藍色个高領肨線衫，係仰脣个靚，仰脣个燒暖。該當時个暢，到今愐起來心肝頭還甜滋滋。有阿嫂个寒天，係燒暖个，咖啡色个大襖，合身又好看，少女个夢斯囥在該幼幼个絨毛肚，到出社會自家會賺錢咧，還毋盼得擲撇佢！
一日到暗阿姆無閒厥小生理，阿嫂係阿姆乜係阿姊，跈佢轉妹家，跈佢買菜、遶街路……。厥个溫柔係火灰性个阿姆無个，兩子姑噥噥哢哢，對後生噥到今。親戚朋友輒輒會講、會問吾兩儕感情做麼會恁好，乜可能係長在黏共下个關係，面相嗄略略會相像。如今阿嫂也有年紀咧，厥一生人斯像顛倒喫个甘蔗樣，緊來緊甜。嫁來吾劉屋，無財無產，家娘守寡性體烈，老公長年駛自家買个十輪牯，東西南北載貨，逐日佢打早斯愛䟘床款一屋人个食著，早朝、飯包搣煞，一大面盆个衫褲等在該愛洗。該油垤垤个打鐵褲，有老公个，有阿叔个，較鑪都毋會淨。幾下竹篙个衫褲晾煞，入屋，斯趕去買菜，煮當晝，歸日像極樂个樣𫟧𫟧轉。有細人了，衰過正得，連眠下當晝个權利都無咧！到今佢還會講：愐著該當時二十零歲个自家，實在毋係普通个慶哦！
過後吾姪一個一個出世，半生人佢跈吾哥食苦多過享受，也使得講毋識有享受著。阿哥創事業開工廠該恁多年，銀行貸款个利子，斯靠佢大麵一碗一碗緊搐，恁泥緊還。過後𠊎有自家个家庭咧，三不二時歸家屋還帶轉去摝佢，食毋使錢个大麵、雞肉飯……。印象中𠊎面皮皮，毋過佢自從都毋識分𠊎歪目色，老公在厥屋背種蘭花，十日有九日乜畀畜，這下愐起來有罅見笑！嫂啊，妳做麼个毋識同𠊎計較呢？到今𠊎粄一垤都毋曉打，粽一粒都毋會䌈，買衫褲無妳斯毋敢大出手，係毋係乜愛怪妳呢？
阿姆無在咧，到佢斷氣前，厥个滿意，𠊎知得，妳係吾嫂乜係吾姆，一生人有妳恁泥个好緣分，係吾个福氣，淰淰个祝福，望妳身體康健，福蔭倈妹。