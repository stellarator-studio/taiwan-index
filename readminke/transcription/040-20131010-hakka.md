---
issue: 40
title: 田尾公路花園
author: 李秉璋
language: 詔安
date: 2013-10-10T00:00:00.000+08:00
topic: 景點
difficulty: 1
wikidata: Q98095847
wikidata_link: https://www.wikidata.org/wiki/Q98095847
author_wikidata_link: https://www.wikidata.org/wiki/Q98096269
author_wikidata: Q98096269
---
今年个熱天全然个熱，對花草來講，伸一兜少數毋驚熱以外，大部分攏係死討差不多。接个又有颱風來吹，所以熱天毋係一個出外䀴花和種花个時節。等啊等，八月半了後，秋分了，天氣開始變到較涼冷，早暗个風吹來嘛較毋會恁熱，這時務愛先割草，揙泥、落底肥，拁所在準備得佢好勢。擱來即會用去田尾公路花園擇自家佮意个花草買轉來種，十月份个時，即有靚靚个花好欣賞了。
趁著歇睏日，駛車來去田尾，無定著係打當晝，來䀴花个人無成過恁多。會用慢慢子䀴、毋使和人尖來尖去。公路花園有幾下百間个花店，有个猶附帶賣食个，會用在遐著面食飯著面欣賞外頭青青又靚靚个景色。䀴遐高大个落羽松，根一隆一隆真心色。嘛會用租三輪車，慢慢騎享受著莊下正有个清閒，沿路若有想討䀴个花，即入去，主人嘛會熱心款待。有个花直接囥在田底，係主人自家種自家賣，會用得人直接落去田底䀴花買花。順續向主人問花愛仰子照顧，佢人攏會真熱心無藏步教你，得人感受著人心个真誠。
在花店內底有足多足多个花和果子樹。像討送禮个盆栽，抑係自家買轉去種个花攏有。有一頭幾萬箍个茶花，嘛有一頭正8箍銀个草花，種類全然多。內底有真特別毋使沃水个空氣番梨，細細頭，形體靚，開个花又可愛。落尾來到鳳凰花園，堵著對臺南來个一大火灶人。佢人在買橄欖樹，講著橄欖樹个嫩葉會用食，橄欖个果實嘛真好食，佢人在田頭種有幾下頭，這回討加買幾下頭轉去種。得𠊎嘛跈佢買兩頭，希望後擺有橄欖好䀴兼好用。討走个時，大家真歡喜相招有閒正來尞，感受著臺灣濃濃个人情味。
在公路花園有會食蟲个豬籠草、捕蠅草、瓶子草這兜較毋識䀴過个花。嘛有春天个時，花開歸頭樹个紫藤。嘛有這滿真時行个柏類，像檀香柏、翠柏、真柏、龍柏、銀柏等等。猶有祝福人福祿壽个福祿桐和長壽花，猶有鼻起來真清香个香水百合，會拁酸个果子食起來變甜个神秘果這兜，逐款花草攏有在賣。種花，會得心情變好，拁草割割个，泥揙揙个，整理過後，若像拁煩心个物件掃清清。擱拁買轉來个花種落去，心情做一下快活。尤其種一兜蜜源个花像馬力筋和唐棉，等花開个時，即會感受著滿園个春色和飛來飛去个蝶和蜂。