---
issue: 27
title: 平溪放天燈
author: 陳憲國
date: 2013-07-11T00:00:00.000+08:00
topic: 文史
difficulty: 1
wikidata: Q98095363
wikidata_link: https://www.wikidata.org/wiki/Q98095363
author_wikidata_link: https://www.wikidata.org/wiki/Q98096340
author_wikidata: Q98096340
---
逐年咱人正月十五的上元，咱臺灣上蓋出名的兩項民俗活動就是「南蜂炮」佮「北天燈」。「南蜂炮」是咧講臺南月津港的蜂仔炮。啊若「北天燈」就是咧講以早臺北縣平溪鄉佇正月十五跤兜的「放天燈」。
天燈嘛號做孔明燈，有人講是中國三國時代孔明發明的。當初是為著欲通報消息，就利用燒空氣較輕會升懸的原理，製造出會當浮踮半空中濟濟葩的燈火，來瞞騙敵人大軍的。後來流傳落來，用來做下(hē)願祈福的天燈。
天燈哪會佇以早臺北縣平溪鄉十分寮地區流傳咧？聽講因為遐是佇較揜貼的山區，早期這箍圍仔不時有土匪出入咧共人搶劫，庄民就會走去內山覕，聽候土匪走了後，才用天燈做信號，通報親友轉來厝裡。後來放天燈的慣勢就按呢流傳落來，用來做下願祈福的器具，嘛成做地方的民俗。逐年的元宵節，就有數萬人溢(ik)入來平溪放天燈，這款大場面的景緻，嘛成做咱臺灣名聲誠敨的文化。
放天燈求福氣敢有效？可能嘛無人知，毋過逐年放天燈了後，攏會留落來規十噸(tòng)的糞埽，放(pàng)過落落來(lak--lo̍h-lâi)的天燈，嘛共附近的山頭掛甲滿四界。照氣象資料，平溪佇元宵的跤兜，算是較澹濕的雨水期，毋過有時嘛是會出意外著火燒，別所在若無彼號澹濕的自然環境，千萬毋通「閹雞趁鳳飛」，萬一著火燒，彼代誌就大條矣。