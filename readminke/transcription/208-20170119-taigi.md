---
issue: 208
title: 做牙
author: 藍春瑞
date: 2017-01-19T00:00:00.000+08:00
topic: 文史
difficulty: 2
wikidata: Q98095588
wikidata_link: https://www.wikidata.org/wiki/Q98095588
author_wikidata_link: https://www.wikidata.org/wiki/Q98096370
author_wikidata: Q98096370
---
早前社會的生理人，攏會佇咱人初二、十六做牙拜拜，煮一寡有油臊的好料理來巴結工人佮辛勞。毋過彼陣的頭家人是向望家己會當趁大錢，才會攢牲禮拜土地公佮老大公，欲求平安順序，姑不將才按呢做的，啊無，盍有遐爾仔好死，欲予下跤手人食好料理咧？
頭家人規頭殼攏咧想錢，見著銀票仔，目睭就展大蕊。毋過，伊若看著神、碰著鬼的時，仝款跤手肉慄慄掣，驚甲強欲半小死。毋才講做牙是傍鬼佮神的福氣，才有通食魚食肉、啉燒酒。頭家若虯、儉，閣無神、無鬼，啥物攏毋驚的時陣，這聲就無「牙」通做，無腥臊通食矣。好佳哉，佇五十冬前的臺灣猶毋捌聽講有這款頭家出現過。
做牙彼工的透早，頭家會喊煮飯仔去菜市仔買魚魚肉肉轉來。拜拜的三牲有腿庫、雞鵤仔、大尾魚仔，用三塊桶盤分開貯，閣煮一鼎大麵，內底摻肉絲、蝦卑仔、香菇，頂面𫝺一寡真芳的香油，干焦鼻著，就強欲流瀾。另外，會佮幾項仔菜，比論講：冬粉煮卵湯、韭菜花炒小管、麻竹筍𤉙排骨，嘛是讚甲死無人的好料理。
拄好過晝的時陣，煮飯仔共物件排起去門喙的桌仔頂，才請頭家來拜拜。未拜的進前，頭家的目睭展甲金爍爍，對桌邊踅一輾轉透，斟酌看有豐沛無？心肝內順紲咧算煮飯仔所申領的錢額，到底是買著啥物碗糕料理？有合無？有暗崁無？
頭家人仔攑香做頭前，工人徛佇尻川後，同齊綴拜。圍佇邊仔枵甲大腸告小腸的囡仔，毋是欲看人按怎拜土地公伯仔，顛倒是對桌頂的好料理咧注神，心肝咧想的是：「香盍會過遐慢咧？」
聽候太白酒敬過三擺了後，煮飯仔共咧欲齊過的香跤總搝起來，㧒去佮金紙做一伙燒掉的時陣，頭家會閣行出來用手拜拜，按呢就煞矣。煮飯仔綴手共三牲捀入去灶跤切開，另外用盤仔貯。未捀出來進前，頭家、辛勞全用徛的，早都圍咧桌邊，先貯大麵配桌頂的菜。大人、囡仔二、三十雙箸、碗佮湯匙仔，袂輸枵飢失頓按呢，食甲強欲共桌仔反過。