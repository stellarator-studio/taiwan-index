---
issue: 173
title: 火雞
author: 黃文達
date: 2016-05-19T00:00:00.000+08:00
topic: 懷想
difficulty: 2
wikidata: Q98095542
wikidata_link: https://www.wikidata.org/wiki/Q98095542
author_wikidata_link: https://www.wikidata.org/wiki/Q98096345
author_wikidata: Q98096345
---
我細漢蹛庄跤，庄跤人加減有飼精牲仔，雞、鴨佮鵝肉pōo-pîn食有著，獨獨火雞肉毋捌窒過喙空。會記得厝邊兜一个伯仔飼一陣火雞，火雞飼大隻了後，全部欲褪(thǹg)人趁所費，厝內大細隨人吞瀾，一疕仔都無通孝孤，「燒瓷的食缺，織蓆的睏椅」，看有食無干焦癮。
飼火雞有一項特別的好處——真𠢕鬥顧厝。火雞出名歹性地，鼻目喙仔惡確確(khia̍k)，日時逐阮遮的走拋拋的猴囡仔，暗時趕遐的賴賴趖的賊仔脯。便若看著礙目的就直直瀳倚來，頷頸伸長長，喙尾一條歪膏揤斜的肉垂(sê)蕩蕩幌，發出「咕囉咕囉咕囉、咕囉咕囉咕囉」的叫聲來嚇(hánn)人。佇彼當陣，咬咬叫的刺查某，攏會予庄頭的人號做「火雞母」！電影「食神」內底的女主角「雙刀火雞」面有一疧(khî)，瞪力的時陣雄蓋蓋(kài)，閣會吐舌攪抐(lā)，規个市仔無人敢惹伊！人孔雀開屏比媠䆀，這火雞毛聳聳聳(tshàng)，佮膨肚刺䲅仝款，是咧展威喝(hat)人，欲共對方壓落底，連歹衝衝(tshìng)的鵝鵤嘛無伊法。
火雞性地䆀，毋過火雞肉是唌(siânn)人的好物！美國人慶祝感恩節的時陣，飯桌頂攏會攢一隻烘甲金滑的火雞。這號「一懸三低」的優良白肉，營養師呵咾講卵白質真懸，膩瓤油、膽固醇佮熱量攏真低。臺灣人飼火雞的歷史超過一世紀，這馬大部份飼佇雲嘉南地區。東森新聞捌報過偏名『Turkey』的「臺灣火雞王」——顏建男先生，伊的雞場全國上大，佇臺南的龜港，一冬飼五萬外隻白色毛草的火雞，產值破億。尾仔蹽落去開店賣火雞肉飯，開發「火雞肉拊」、「火雞煙腸」佮「火雞貢丸」，頭殼發珠真精光！顏董的講四、五個月大的火雞當好食，袂傷韌，袂傷茈(tsínn)，臨(lím)8隻土雞仔的重量，量其約30斤，雞腿參人的手股頭平仔粗，肉濟甲予咱食迵海。
嘉義雞肉飯「頂港有名聲，下港有出名」，飯頂面的火雞肉用指頭仔絲予一條仔一條，肉汁的甘津鎖牢牢。一碗燒沸沸(hut)的白飯，鋪幾條仔火雞肉，蔥仔酥佮肉湯淋落去，芳貢貢閣貢貢芳，逐家喙飽目睭枵，食甲毋知通飫(uì)！現代人有食福，賣雞肉飯的店頭窒倒街，臺灣頭開甲臺灣尾，人客愈食愈紲喙，幸福的滋味滿滿是！