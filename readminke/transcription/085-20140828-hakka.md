---
issue: 85
title: 一落手尾錢
author: 彭瑞珠
language: 四縣
date: 2014-08-28T00:00:00.000+08:00
topic: 懷想
difficulty: 2
wikidata: Q98095908
wikidata_link: https://www.wikidata.org/wiki/Q98095908
---
拖箱角，有一隻紅紙落仔，面項寫等：「一萬一千兩百個銀──民國八十一年二月初五，阿姑婆个手尾錢」。
該係年初二个朝晨頭，八十七歲个阿姑婆，摎往年共樣一儕人坐在竹椅，樂樂个看電視、看壁、看來來去去轉妹家个人。「阿姑婆！」外省腔个客話，喊到老人家心花吶吶開；「吾孫郎轉妹家了！」阿姑婆用笑容恁樣應。電火無異光个屋肚，一時間空氣、光線都明亮起來。
「阿姑婆，這分您矺年！」阿姑婆揢等紅包，又牽起吾另外一支手。「後生人還當愛使錢，自家留等！」兩雙手𢱤來𢱤去，兩子阿婆搞生趣搖來搖去。阿姑婆對面衫个暗袋仔，拿出一隻賁賁个紅紙落仔：「這分妳，先收起來！」樂線、調皮个阿姑婆，用厥目神仔摎𠊎講「吂好分若姆知唷！祕密！」「下擺買屋、做頭路好添落去用，阿姑婆會保護妳平安順序。」
該係阿姑婆分𠊎个手尾錢。
四年後个年初二，阿姑婆又拿兩隻賁賁个紅包，分厥雙生仔息嫲。「阿姑婆，您做麼个包恁大个矺年錢？自家留等做所費啦！」調皮个阿姑婆又摎𠊎打眼拐，意思講「祕密！祕密哦！」。正月十六，年一過、天都還吂願光，毋好(hau)勞摝人个阿姑婆，樂線个走了。阿姑婆出門後，阿姆摎阿姑婆小殮前右手項个手尾錢，一份一份仔裝到紅紙落仔肚，平輩平多，甥輩、孫輩、息輩都有分著──大家个阿姑婆保護大家平安順序、富貴榮華个手尾錢。「媽！阿姑婆有分𠊎……」一落(labˋ)平安順序、一生無愁無慮、笑看春寒秋㸐、愁喜惱惜个手尾仔。
「孝孫女，辭飯！」
「阿婆，食飯了！」該係大肚面項結等黃麻、訃聞肚孤孤个孝孫女，𠊎，第一擺恁樣喊佢。嗯！總係一儕人看電視、笑笑仔拿手尾錢分𠊎个阿姑婆，係摎𠊎洗身、摎𠊎搞、盡好摎𠊎使目角个阿姑婆，乜係吾戶籍項个阿婆。