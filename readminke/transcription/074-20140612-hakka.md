---
issue: 74
title: 長豆仔
author: 邱一帆
language: 四縣
date: 2014-06-12T00:00:00.000+08:00
topic: 懷想
difficulty: 1
wikidata: Q98095893
wikidata_link: https://www.wikidata.org/wiki/Q98095893
author_wikidata_link: https://www.wikidata.org/wiki/Q98096293
author_wikidata: Q98096293
---
吾屋脣空跡，種有幾頭長豆仔（有人安佢菜豆仔），這下還當有好摘，無想著點幾粒仁、種幾頭仔，就做得食兩三隻月！講起自家會種長豆仔，係因爭自家好種兜仔菜，在菜園肚種菜、淋菜，就像吾个休閒活動；看佢大、看佢靚，吾个心情乜跈等靚起來；收成、煮食自家種个、無打藥仔个菜，對𠊎來講，比著著(cogdoˋ)麼个大獎還較歡喜；一屋家三儕人，係種有食毋去个，還做得送分無種菜个隔壁鄰舍、親戚朋友，分享收成个歡喜，這種快樂，實在分𠊎暢到無話講！
清明邊仔種个長豆仔，這一駁仔當出，當多地方个耕種人就有種、有生產。農家人收成後，有兜會現煮來食，長長个豆仔斷(donˋ)一截一截四、五公分，放入煮滾个燒水加鹽煠過，長豆个本味黏邊衝啊出來，佢還保留原旦青青个色調，鼻起來、看起來實在餳人食！係講愛食較鹹、較重个味緒，再蘸蒜頭豆油，就係一品好料理！當然，長豆仔洗淨，拿來炒蒜頭米，乜係利便又簡單个料理方法！
係講長豆仔收成多到食毋去，就做得拿來做豆干。有一擺看阿姆做豆干，佢先將摘轉來个長豆仔用淨水洗淨來，等大鑊頭个水滾，就摎豆仔放入去煮，煮到水同豆仔共下拋拋滾，加入適量个鹽，等豆仔煠熟，就做得舀起來，放到毛籣裡肚分佢涼，晾在天時坪，在日頭下晒幾晝邊仔，等佢燥水、變干，就做得同一條一條个長豆干，剪到一截一截仔，差毋多五、六公分長，再裝入袋仔裡肚，在陰涼燥爽个所在保存！
家鄉个農會，就有輔導農民種長豆仔，等農民收成，農會收來做豆干，佢兜同佢安到「長豇豆干」。講著豆干，這，毋係農會發明个新名詞、乜毋係開發个新產品，早在𠊎還細時節，就識聽過「豆干」這個名詞，乜識食過豆干排骨湯！農會收購現摘个長豆仔，聽講一斤十箍，加工做好个豆干，賣出去个價數係一斤三百個銀，係長豆仔个三十倍，這實在係一項當好賺个頭路，𠊎佇毋著愛講：「農會會賺死，耕種人會做死！」
講轉𠊎種个幾頭仔長豆仔，無法度一擺就摘有晒干个量，係講累積幾日仔正來做豆干，又驚豆仔毋罅萋，故所自家一直無做豆干，愛講「生食就毋罅」也做得啦！係講明年種較多兜仔長豆仔，定著愛來親手做一擺豆干，分朋友鼻香看啊！