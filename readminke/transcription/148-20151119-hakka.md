---
issue: 148
title: 牛眼樹頂
author: 邱一帆
language: 四縣
date: 2015-11-19T00:00:00.000+08:00
topic: 生態
difficulty: 2
wikidata: Q98095989
wikidata_link: https://www.wikidata.org/wiki/Q98095989
author_wikidata_link: https://www.wikidata.org/wiki/Q98096293
author_wikidata: Q98096293
---
吾屋下後背有一頭牛眼樹，𠊎目珠鑑啊過就知，樹身比吾膚身較大，杈椏又多又大笐，枝葉過茂盛。扚扚啊心肝肚个年輪算盤，該頭牛眼樹起碼種有四十年以上。經過歸年仔細心細意个觀察、愐想，𠊎發現著該頭牛眼樹，就像一個動物舞臺，有當多𠊎頭過無看過个生命，在這位表演；還有當多𠊎無想著个問題同思考，跈等生命个展演，在該位面世。
春天，牛眼樹頂嫩青个葉仔，照等時間个安排，漸漸仔變到浸青、墨青，帶分牛眼樹仰般有生命个氣息。蝲䗁牽出一條一條橫架直架个線仔，慢慢仔編成一個橫直分明、排列齊整个網。講蝲䗁正經係慶腳个設計創作師，佢毋使在紙面項打草圖，自然編出精緻个八卦網。成時，緊拚拚仔飛來尋食个揚蝶仔，一無注意就在八卦網項著著(diauˇdoˋ)，網項个揚蝶仔，緊奮就奮毋走，包尾會變做蝲䗁个一餐美食。
牛眼樹青青个葉仔頂高，生出一皮一皮黃泥色个葉仔，在春夏之間，看起來特別打眼。行較兼兜仔去看，正發現毋係葉仔係蟲仔，無詳細去看，毋知佢兜有在該停動、絡食！拶拶个蟲仔，黏到歸頭牛眼樹頂，多到分人發痴驚。假使黏到吾身項，撥又撥毋㪐，係無喊阿姆哀，𠊎定著跈你姓！該兜看起來像黃泥色葉仔个，毋係麼人就係臭鼻蟲。該臭鼻蟲，專門唶葉仔、果子个汁來食。千萬毋好惹著佢，係無，佢就會洩歸身个臭屁分你鼻毋贏。
等到牛眼開花，臭鼻蟲還吂得時開腳走，一群一群个糖蜂仔，打早就出門來鬥鬧熱。該嗡嗡滾个糖蜂仔，在四圍飛上飛下，趕好天時來採蜜。臭鼻蟲同糖蜂仔，就像井水無犯河水，在牛眼樹頂，顧自家个飯碗！無想著，無幾久个光景，跈等來一群大蜂仔。該夭壽个大蜂仔，同榮榮个牛眼花一蕊一蕊咬斷，打爽到忒。該糖蜂仔無聲無氣、跋腳就走。只有等待大蜂仔走忒，正尋機會轉來採蜜！糖蜂仔無可能同大蜂仔起戇面，因為佢兜都當記得有一擺，大蜂仔同佢兜个親朋好友一隻一隻對蜂箱裡肚，拖出來咬死，在南庄老郵局个對面廣場！
一杷一杷个牛眼就會熟囉！牛眼樹頂招來一群一群个青啾仔，七早八早啾啾滾个聲穿過窗門，喊醒還在該牽覺个𠊎。𠊎刻耐仔蹶䟘床，頭探探仔望出窗門外，十過兩十隻青啾仔在樹頂高掠上掠下，當像愛尋兜麼个來食樣仔。該時節，大蜂仔、糖蜂仔既經離開好久吔，淨伸著幾隻仔臭鼻蟲還在樹頂高著(diauˇ)等。
還細時節，𠊎總知好臥頭看，牛眼樹頂个牛眼開花、結果吂？總知好蹶上牛眼樹頂摘牛眼或者偷摘人家个牛眼！就係毋知好去欣賞舞臺上，各種生命精采个演出，愐起來實在有一息仔打爽！