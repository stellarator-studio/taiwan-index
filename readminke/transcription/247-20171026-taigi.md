---
issue: 247
title: 下港人的特產
author: 王秀容
date: 2017-10-26T00:00:00.000+08:00
topic: 懷想
difficulty: 1
wikidata: Q98095652
wikidata_link: https://www.wikidata.org/wiki/Q98095652
author_wikidata_link: https://www.wikidata.org/wiki/Q98096261
author_wikidata: Q98096261
---
我逐擺收著高屏、雲嘉南地區的朋友寄來的農產品攏會感動甲驚一趒。明明通知我講，寄一寡仔分我食，結果收著的是濟甲滿墘的好意佮厚厚的人情味。真正是下港人的「特產」。
大姊嫁佇大樹，五月攏講欲寄幾粒仔當著時的王梨、荔枝請我。幾粒仔哪會變幾若箱？伊家己厝買佇臺南，檨仔咧大出的時，金煌、愛文、玉文綴時間表寄，予我食免驚，閣附送二十包檨仔乾。阮兜才四个人，雖然是菜國果子國，毋過規箱十斤一下仔喝熟就做伙熟，較𠢕嘛食袂赴。阮一个蹛萬丹的學妹，送我家己種的紅豆仔，竟然是用桶仔寄予我，講欲予我補血，這款的熱情，真正隨予我血氣旺，拚欲共愛傳落去！
高雄的同學大部份是佇下港嫁娶，有足濟人是娶著有田有園的臺南新婦。阮一个咧做教授的國中同學，佇過年彼站仔，招逐家免錢去𪜶丈人爸仔新營的田裡薅菜頭，我蹛臺北傷遠綴袂著陣，伊講無要緊，才寄寡予我。想袂到，𪜶拜六去薅，我禮拜就收著一箱菜市仔人咧大賣的菜頭，上無二十斤，逐條攏若籠面的，我感動甲嘛驚甲目屎比菜頭較大粒。我哪食會去？只好厝邊隔壁，學校的好朋友一人兩三條，分甲逐个有。彼禮拜定定聽食有著的人呵咾講好食，我就會緊共教授同學說多謝。
雲林57號的番薯上有名，我有一改好心教人讀朗讀稿，任務成功，拄好番薯當出，伊講寄一寡予我。我想講番薯好物會囥得，十斤一箱免驚，一下仔就食煞。想袂到我收著兩大布袋，我看一下愣佇遐，連扛起來阮兜的宅配員都那拖那喝忝。我敲電話去共說多謝，伊講：「啊都看細粒的嘛足媠，就順紲啊！」著啦！下港人買菜攏會佮蔥仔。我就閣開始佇阮這棟大樓走運動會送番薯囉！
我的喙角有一粒痣，細漢有人笑我彼粒痣是饞食痣，查某囡仔人予人講饞足歹聽，我逐擺聽人按呢講就隨變面。阿公就提面相的冊報我看，講彼是有食福，一世人毋驚去枵著。有影呢！感謝天公伯仔，賜我頭路穩定、胃腸勇健，三不五時有朋友相請，是戇的食天公，戇人有戇福，正港的幸福。阮查某囝的男朋友嘉義人，親情五十攏是農友，王梨、番麥、柑仔蜜、梨仔、柚仔、柳丁……。查某囝滾耍笑講，對方按算寄甲一百箱，就欲來講親情。敢有影？若會成，我的食福痣是對對對。