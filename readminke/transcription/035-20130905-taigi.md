---
issue: 35
title: 學泅學飛
author: 王秀容
date: 2013-09-05T00:00:00.000+08:00
topic: 懷想
difficulty: 1
wikidata: Q98095371
wikidata_link: https://www.wikidata.org/wiki/Q98095371
author_wikidata_link: https://www.wikidata.org/wiki/Q98096261
author_wikidata: Q98096261
---
四季有新穎(ínn)的向望，有落葉的滄涼。春天花蕊朱朱紅，山頂散步鼻花芳；熱天日頭熱炎炎，溪底拍滂透心涼；秋天山坪滿菅芒，深山浪漫楓樹紅；冬天寒風冷霜霜，落葉樹椏添悲情。
四季有性命的循環，有對囝兒的疼痛。春天蝴蝶雙雙飛，樹跤花下說情話；熱天後嗣膨膨大，大隻細隻拖規捾；秋天菜鳥轉大人，揣伴聯姻好生湠；冬天萬物恬寂寂，等待春天閣到位。
我上愛熱天看魚仔學泅、鳥仔學飛，因為𪜶拄開始咧學，跤手慢鈍，動作誠生疏，不時脫箠足古錐。就若像少年囡仔仝款，咧走揣自己。我看對溪裡，大尾鯽仔魚的身軀邊圍一大陣細尾魚仔，細細步愛綴路；我看對樹林看向天，鵁鴒、長尾山娘、客鳥、白翎鷥……定定是規陣咧學飛天鑽地，細隻鳥仔飛甲歪膏揤斜足古錐。熱天的日時，予我看著做人媽媽教囝的先苦而後甜。
熱天的日時實在熱甲欲死，閣因為愛媠驚日時出門，皮膚無細膩會去予曝甲烏焦去，我會佮暗光鳥仝款，日頭落山，抑是天星照埕，才出來踏暗路散步四界行。我逐擺攏佇暗頓食飽、款閒了後，孤一人佇阮兜附近的溪仔邊散步，予無閒一工踅無停的頭殼有一个歇喘冷靜的機會。暗時溪邊的涼風微微，翕佇體內的火氣艱苦攏會走無去，路邊白白芳芳的蝶仔花，若像咧共我𫝺芳水。這是我熱人一工內底，上大的享受，行出門埕，無人攪吵，毋免管翁管囝管𪜶欲按怎，只要一步一步行，真緊就會當感受我猶是我。
魚仔教囝泅，鳥仔教囝飛，無閒陃陃，恁敢有歇喘的機會？敢有予家己有泅來泅去、飛來飛去的自由？敢會像我仝款，日時暗時散步溪邊走揣自己？嗯！查某人嘛是愛學泅學飛……