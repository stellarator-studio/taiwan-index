---
issue: 81
title: 老相片講故事
author: 張美容
language: 海陸
date: 2014-07-31T00:00:00.000+08:00
topic: 懷想
difficulty: 2
wikidata: Q98095902
wikidata_link: https://www.wikidata.org/wiki/Q98095902
---
阿爸看等壁項阿婆个畫像，摎阿叔該兜講：「阿姆無留下半張相片分子孫看，實在可惜！畫个像雖然有像(ciongˇ)，總係無恁生動。」阿婆早過身，除了𠊎摎大老弟以外，其他个孫仔、孫女就毋識阿婆咧，所以阿爸正有恁樣个道嘆。𠊎聽著，轉去尋出一張𠊎摎阿婆共下翕个相片分大家看，這係𠊎十過歲時，在阿姆个簞笥櫥肚尋著个，一囥就幾十年，佢兜無人記得有這張相片；也無人知係麼儕翕个。
大家擠過來看這張唯一留有阿婆身影个相片，相片肚阿婆著等灰色个大衿衫、烏色闊腳个褲，頭那紮等用頭簪插等个髻鬃，這係當時客家婦女最平常个裝扮。阿婆手項揇等著等短袖衫、短褲截，肥肥白白个𠊎，企在井頭脣。該口井係𠊎戴个大屋，逐家逐戶共用个水井，婦人家日日來這㧡水、洗湯；細人仔來這搞水、洗涼，井頭長下鬧熱煎煎。相片肚个𠊎正幾個月大，照算起來，阿婆差毋多五十歲定，毋過因為勞動多、衣裳老氣、無打無扮，摎這下五十歲个人比起來，實在老相盡多！
「你兜看，阿姆兩隻目珠哪有看鏡頭，就看在佢最惜个孫女身上！」阿妗一頭看相片，一頭講。無錯，阿婆看等揇在胸脯前个𠊎，笑到嘴就合毋密，滿面係滿足个表情，也難怪，阿婆降四個倈仔，無降有妹仔，𠊎係屋下第一個細人仔，又係阿婆最想愛个細妹仔，所以佢歡喜到奈毋得。加勝在𠊎對歲過四個零月，老弟出世，𠊎就跈等阿婆睡，兩子阿婆日夜罕得分開，佢就還較惜𠊎惜入心咧。阿姆長下講，佢六個細人仔裡肚，𠊎最少分人罵，因為有阿婆掗等，無人敢動𠊎。𠊎跈等阿婆食好、著好、用好，到這下，𠊎妗還長下講𠊎个命最靚，在該重男輕女个時代，連孫仔就當𠊎毋得！
𠊎婆五十九歲過身，該時𠊎七歲，雖然還無麼个知頭天，毋過，也知最惜𠊎个阿婆無在咧，細細个年紀，一想起阿婆，還會心焦到囥在間角偷噭。雖然五十零年過去咧，看著相片肚阿婆慈愛个面容，𠊎个目珠框還強強紅起來。