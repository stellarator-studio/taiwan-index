---
issue: 93
title: 十冬
author: 王秀容
date: 2014-10-23T00:00:00.000+08:00
topic: 懷想
difficulty: 2
wikidata: Q98095441
wikidata_link: https://www.wikidata.org/wiki/Q98095441
author_wikidata_link: https://www.wikidata.org/wiki/Q98096261
author_wikidata: Q98096261
---
誠濟代誌，拄著才知。我對年歲、對性命的感覺，一輪十冬，想法無仝。
10歲國小三年填資料，第一擺知影阿母39歲。阿爸過身的時，阿母才28歲。翁婿無去，拖四个囝，一肩擔雞雙頭啼，阿母無讀啥物冊，定著是艱苦、拖磨。對十歲囡仔來講，39是數字；對阿母來講，表示孤一人晟一陣囡仔十冬矣。
20歲，阮是少年兄少年姊，青春若像開免錢。阿母教我讀冊改變運命，「一運二命三風水，四做功德五讀冊」，阮是翼股硬矣，鳥仔放出籠，規工顧𨑨迌，無看見(khuàinn)人，講是「花開堪折直須折，莫待無花空折枝」。拄讀大學的少年懵懂想，嘻嘻嘩嘩，共厝當做是飯店咧蹛，共阿母當做是印銀票的爾爾。彼冬阿母49，我根本無時間想著阿母已經50歲老矣。「年驚中秋，人驚四九」，阿母敢有咧驚？
30歲，「手抱孩兒，才知父母時」，想欲有孝，煞連紲生兩个，無閒𩑾𩑾(tshih)，日子就佇洗牛奶矸仔、包尿苴仔、逐囡仔、看聯絡簿仔，十項八項的雜差仔工課內底過，甚至連家己幾歲嘛忝甲無去記，規頭殼攏是記囡仔幾個月、幾歲、讀幾年的。彼冬阿母59，倚(uá)退休的年歲，我終其尾知影阿母的恩情較大天。
一代比一代較慢嫁、慢生。有一工，小學三年十歲大的查某囝對學校轉來，講數學課欲用，問我幾歲。誠拄好，我39歲。一講出喙，目屎險險仔津落來，記持走轉去我細漢問阿母的時。
40歲一過，日子一冬一冬用跳的。看身軀邊的朋友親情(tsiânn)，有的好命飼著好囝、有的帶身命艱苦病疼、有的猶青春勇健、有的先走先行。40歲逼咱重新看待性命，感覺無少年、老矣，毋過猶是阿母惜命命的囡仔。十冬一輪，毋是人生的體會無仝爾，是身體一歲一歲差，十冬會退一大伐(hua̍h)。阿母已經七十幾矣，敢有影人生七十才開始？阿母四九的時都無咧驚，我是咧驚啥！阮查某囝是青春少年囡仔，我閣愛共厝款予若飯店，予𪜶蹛。