---
issue: 223
title: 食飯配話
author: 陳憲國
date: 2017-05-11T00:00:00.000+08:00
topic: 生活
difficulty: 1
wikidata: Q98095617
wikidata_link: https://www.wikidata.org/wiki/Q98095617
author_wikidata_link: https://www.wikidata.org/wiki/Q98096340
author_wikidata: Q98096340
---
細漢的時，踮厝裡逐日攏會聽著的一句話就是：「飯毋緊食食咧通去讀冊，閣踮遐咧食飯配話！」彼當陣，拄開始想講食飯敢毋是著愛配魚、配肉佮菜蔬遮的物配？配話欲哪食會落飯？以後才知影是咧叫咱食飯的時莫踮遐講話講袂煞，延時間。
去學校讀冊了後，中晝食便當的時，老師嘛定定叫人恬恬毋通講話，講食飯配話會妨害消化無健康。以後咱嘛才知影老師伊是驚學生囡仔共伊吵著，毋但佮會妨害消化無啥關係，顛倒予學生囡仔心情袂蓋好，食了歹消化。
到甲食頭路的時陣，公司的頭人，顛倒是逐禮拜都會叫幹部來食飯配話，閣號一个聽起來袂歹聽的名，號做午餐會報。以後阮嘛知影其實遐的頭人，是咧節省公司應該著愛支出的加班費，伊用一个幾十箍的便當錢，就共每一个員工中晝時點外鐘久的歇睏時間剝削去。
論真共想起來，咱有一寡流傳落來的俗語，並毋是攏真正確，親像講：「囡仔人有耳無喙。」就是講大人若咧講話，叫囡仔人莫插喙，講𪜶毋捌代誌。這予真濟少年人失去真濟練習講話的機會。咱嘛有另外一句俗語講：「捷講喙會順，捷做手袂鈍。」敢毋是咧？以我個人的經驗，少年時陣小可較厚話淡薄仔，對以後佇社會上佮人咧行踏，顛倒是有加添袂少的機會。
國際上，有真濟較大場的活動，事前抑是事後攏著舉辦正式的宴會，毋但愛食飯配話，閣有袂少的規矩。親像飯前先啉「飯前酒」，紲落來宴會正式開始，食飯中閣有食魚配白酒、食肉啉紅酒的規矩。食飯飽了後閣著啉飯後酒佮啉咖啡。這整個的過程中，攏總著愛配話才會用得，咱就知影配話是偌爾仔重要咧。
咱人若規日攏總無話無句，久來定著加減會著憂鬱症。不時都悶悶不樂，活著敢袂誠無趣味？所以絕大多數的人，攏會加入真濟的團體。親像啥物同鄉會、同年會、同樂會、月會、食會佮真濟全國性抑是國際性的社會團體。內面所有重要的幹部，佗一位毋是口才一流的。口才佇生理場真重要通人都知，閣較重要的是佇國際上的談判，成功抑是失敗，敢無影響著一个國家全國人民的生活？
按呢咱就會當了解口才的重要啦！口才的訓練愈早開始愈好。人講：「講話中人聽較贏大細聲。」講話若中人聽，談判嘛較會贏。對這馬開始，咱就毋通閣再講「囡仔人有耳無喙」抑是「毋通食飯配話」矣！