---
issue: 50
title: 大甲河
author: 劉玉蕉
language: 大埔
date: 2013-12-19T00:00:00.000+08:00
topic: 文史
difficulty: 2
wikidata: Q98095861
wikidata_link: https://www.wikidata.org/wiki/Q98095861
author_wikidata_link: https://www.wikidata.org/wiki/Q98096359
author_wikidata: Q98096359
---
鮮鮮大甲河，對白雲个故鄉，該高高个中央山脈崠頂，一路交朋結友，匯集山坑壢溝水，礱礱舂舂闖對烏水溝去。行到東勢之時，既經變做會打走人个大河壩了！河壩水係兩岸馴良百姓个重要資糧，對早期个拈大水樵起勢，到起屋愛用著个沙沙石石、灌溉作穡、民生用水……，無一樣毋係對厥身上來取得。佢，斯像奶水足足个阿姆共款，任在圖豺个細人吮無停，也因為恁泥，對戴在兩片向个居民來講，大甲河斯係厥這兜个母親河，該心心念念个感情，毋係外地人揣得著个。
打早，日頭對東片山崠頂探出頭，金皙皙个絲線千條、萬條，連到大甲河个水面來，閃光个水面跈核閕出一條黃金大路，鋪平在眼前，餳到人腳撓撓，發夢乜會想去該黃金路面躪躪啊哩。不管時都恁清淨个河壩水，歸夜無人攪杈，佢，恬恬靜靜溜過石頭、砂面，輕手輕腳流往下，路途中堵著礫礫矻矻大石牯，呻一聲，轉一個斡，又拚緊流往下。直直到烈烈个日頭來撩弄，尋食个魚、囥石頭下个蝦公老蟹來造磨，歸條河壩正開始活生䟘來。
河壩水日日夜夜潑啊潑，岔出來个細河溪，係吾這兜細漢時節搞尞个好所在。褲腳攝高高，大家手挷緪，驚驚險險躪入河壩肚，斟酌看，慢屣步。浸到腳囊肚个河壩水清清又涼涼，出手出腳𢱤人跈佢行，毋堵好一陣人斯分佢𢱤去翹翹橫，一橫斯一身潦潦。佢，流過身邊嘩啦嘩啦緊笑緊大聲。
石跳係大甲河个手髀，紮菅草愛𨃰過石跳，𨃰一到過一粒。蹴溜撇，斯直接頓落河壩肚。一頭一面个河壩水，對頸根涼到腳指甲，清淨个水，洗撇心肝肚礫礫矻矻个想法，早前有麼个慍悴事，也分佢沖淨淨了。無著鞋个童年，省撇脫鞋著襪个費氣。溚潦个衫褲貼緊圍身，歸去斯伏在溫燒个大石牯面項，晒死𧊅樣任在日頭晒屎朏。恁泥一晒斯晒撇三四十年个歲月，河壩水還係在耳公脣嘩啦嘩啦笑無停；悠悠个白雲還係在藍藍个天頂遊尞，他鄉个遊子像紙鷂，夢中个母親河揪核心肝肚个該條線，久久毋放……