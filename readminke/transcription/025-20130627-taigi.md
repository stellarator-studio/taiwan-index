---
issue: 25
title: 刣豬公無相請
author: 邱文錫
date: 2013-06-27T00:00:00.000+08:00
topic: 文史
difficulty: 2
wikidata: Q98095359
wikidata_link: https://www.wikidata.org/wiki/Q98095359
---
真久無去看人刣豬公迎鬧熱的活動，新正(tsiann)初六彼日，就專工招朋友去三角湧祖師廟，參觀𪜶每年一擺的慶典。
來到廟埕，看著的是「豬山豬海」，按怎講呢？因為規埕攏是大豬公。阮兩人對埕尾乒(kheh)入來，頭一隻就是十一等賞的豬公，重量是一千空(khòng)十二斤，豬公罩(tà)佇豬公架頂，閣喙裡咬王梨，下斗吊一尾鿞(tāi)仔，這款裝扮佮幾十年前的光景仝款。
阮漸漸乒到頭前排，看著一等賞的大豬公，是一千五百十七斤，閣越頭看著彼爿猶有特等賞的豬公，阮袂得了解到底是啥較大？就乒去共看覓，伊是一千五百四十三斤，代誌清楚，特等比一等較大，阮兩个庄跤倯(sông)才笑笑離開。
幾十年前，阮嘛有飼豬公，差不多是四百斤跤兜，有參加比賽，毋過排無等，干焦得著參加賞狀，現時猶閣吊佇大廳頭。
刣豬公攏會請親情(tsiânn)朋友來食豬公肉，食煞主人家會貺(hīng)人客一條豬公條(liau)，予人客紮轉去食平安，按呢是有食閣有掠，所以才有一句話講：「刣豬公無相請，嫁查某囝貺大餅。」這句話的意思是講好空的代誌驚人知，想欲獨得，若愛別人鬥出錢、出力的所在，就紅帖仔四界掖(iā)。
咱的話語裡，人客送禮予主人是送，主人送禮予人客是貺，查某囝過定貺大餅，收著大餅的親友就愛共人添妝，主人用一塊大餅得著貴重的添妝，按呢是鯽仔釣大鿞(tāi)。抑若請人食豬公肉，毋但無禮通收，閣著貺人一塊豬公條，來去拍，差幾若百。
錢財的輸贏囥一邊，農業時代的人情行踏，彼種厚厚的人情味猶是予我非常數(siàu)念。