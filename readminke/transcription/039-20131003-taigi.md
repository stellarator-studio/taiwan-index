---
issue: 39
title: 阿母的老款
author: 藍春瑞
date: 2013-10-03T00:00:00.000+08:00
topic: 懷想
difficulty: 3
wikidata: Q98095375
wikidata_link: https://www.wikidata.org/wiki/Q98095375
author_wikidata_link: https://www.wikidata.org/wiki/Q98096370
author_wikidata: Q98096370
---
阿母做八十歲生日彼陣，我才斟酌著伊的白頭鬃、老人斑佮皺紋，外形看會著的變款，攏總走出來矣。啊若喙齒落欲一半、行路托柺仔、手無法度提重等等，是尾手伊沓沓仔才講予我知的代誌。
閣過十冬了後，失精英的身命佮氣力，毋但年年月月有差，這站仔閣無張持跋一下煞一工比一工較荏身，講話嘛顛倒(thian-tho̍h)起來，規身人袂輸強欲行去的款勢；一寡伊不管時攏有的症頭，譬論講祕結、耳空重、無記持、目花手掣、厚尿淺眠的症頭，鬥佇喙內規日唸袂煞，紲落去一直煩惱伊有病，出招欲去看醫生。遮的伊所講的沓沓滴滴，論真攏是拖身拖命、無蓋平順的過程，我家己咧淺想，人欲「老去」的進前盍有遮濟艱苦罪過？敢無較快活、四序的路咧？
伊咧講的逐項代誌，我攏認真咧聽、誠細膩仔共看，我猶知影伊毋是食老起番顛，欲創治囝孫序細，嘛毋是食飽傷閒，揣寡工課來予我操心擘腹，是伊正經老囉，較加嘛起驚、會去烏白想，就緊猛講來予我知。當然我毋是神仙、佛祖，決定無步通敨、變無路來，抑毋是驚開錢、嫌費氣，齊是一種對「百歲年老」的驚惶佮無奈，閣毋知欲按怎開破予伊知，才是歹紡的所在。
反倒轉來講，有一工我若目睭雺霧、耳空重、跤行袂去、無頭神……生成會去做心電圖、超音波、核磁共振、斷層掃瞄種種的檢查來揣病母，嘛會問醫生講是毋是有生啥？是毋是著癌？無講伊是一个九十捅的老歲仔，毋是當青春的少年家仔，盍會袂煩惱、袂烏白亂想咧？
我無伊遐老，就準講是按呢，我猶毋敢譬相伊愛看病、興(hìng)食藥仔，總是對現此時的阿母，就看會著我後過食老的模樣，是生做啥款矣。無的確我無法度食到像伊歲頭，就掠去種矣。我誠歡喜有一个遮爾仔古錐的老母，佮我做伴予我有孝，若欲佮無老母的人抾來相比並，我愛滿足矣。