---
issue: 102
title: 掃泥下
author: 李秉璋
language: 詔安
date: 2014-12-25T00:00:00.000+08:00
topic: 懷想
difficulty: 1
wikidata: Q98095929
wikidata_link: https://www.wikidata.org/wiki/Q98095929
---
晨早出來巡學生掃泥下，䀴著學生个掃法，一個擎掃把，一個提畚斗，著面掃著面講事，無要無緊，像討像毋。𠊎即過去拁佢人講，你食飯係一儕擎箸，一儕捧碗係無？應該愛自家一手擎掃把，一手提畚斗正著。毋過今个學生有个係真癱骨，手不動三寶。在屋下嘛無在做事。所以連掃泥下嘛掃毋會淨俐。這得𫣆人全然擘心臺灣个未來。《朱子治家格言》頭句即講「黎明即起，灑掃庭除，要內外整潔」。朱柏廬教導子弟打早起來即愛掃泥下，頭前坪、後背坪，人客間、灶下內內外外做一下攏愛掃得佢淨俐，得子弟學勤。
勤个人食自家个力，懶尸个人伸吞口涎个份定。普通事講：「䀴著毋值錢，學會愛三年」掃泥下雖然係小可个事，毋過對這會用䀴出一個人做事个態度。係頂真抑係儘儘採採。成過事講：「洗面洗耳角，掃泥下掃壁角」即係這款道理。有人做事認真毋使得人操煩擘心，有个不時愛得序大人唸，像係無心个禾稈人，一世人攏真難有出脫。
記得三十、四十年前，大火灶个新婦愛輪流起來煮晨早頓兼煠豬菜。輪著个人透早三、四點即愛起來煮飯款三頓，無閒遐無閒邇。歸日即像打摔踅無歇睏。大人起來，細子嘛跈起來，略大漢一兜，即愛拁阿依鬥絞番薯、剁番薯葉。了後即愛掃泥下，起頭下掃毋會淨俐，毋過嘛係愛掃，大人落尾正過來䀴掃有淨俐無？即係按自細訓練，慢慢愈掃愈淨，愈掃愈緊，人嘛愈來愈勤。嘛會曉䀴頭䀴尾，出社會做事，頭家攏真愛。所以毋好認為掃泥下係小事無要緊。自家个高度係由態度來決定，事無分大細，若肯認真去完成佢，即攏係大事。