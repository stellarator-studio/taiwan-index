---
issue: 222
title: 柱薯
author: 藍春瑞
date: 2017-05-04T00:00:00.000+08:00
topic: 文史
difficulty: 2
wikidata: Q98095615
wikidata_link: https://www.wikidata.org/wiki/Q98095615
author_wikidata_link: https://www.wikidata.org/wiki/Q98096370
author_wikidata: Q98096370
---
網室內底有幾若欉柱薯發甲誠旺，枝葉綴鐵架一直旋起去，藤鬚纏網仔目愈躘愈懸，親像蜘蛛經絲按呢一沿過一沿，密甲強欲共日頭光閘去。雄雄有一工應該是上頂頭的網仔有破空通軁，一聲就𬦰上厝頂，上食日的所在煞予伊占去。好佳哉猶有櫳櫳的日花仔會照落來，四爿邊仔嘛真通光，內底的韭菜、茄仔、紅鳳菜、九層塔佮番薯葉是較無遐媠爾，猶有才調生湠落去。
頭起先真正毋捌這是啥物藤仔，有想講前一个厝頭家會共伊種佇網室，定著是有伊的路用，就出在伊去烏白旋。橫直我嘛無彼號閒工通盤過厝頂共藤仔搝掉去。早暗欲沃菜的時陣，加一絲仔工爾爾，紲手總共噴予澹。韭菜、茄仔、紅鳳菜、九層塔佮番薯葉早都挽幾若水過矣，較輸都看無伊有生啥物碗糕出來。
大體仔是冬節彼跤兜，鬚佮葉沓沓仔焦尾，滾忍捘滾閣生刺的藤身嘛同齊蔫去，伸手共拍振動，枝骨仔變焦酥斷做一節一節才落落來，倚藤頭的塗面親像麵龜按呢膨規模閣有必痕。才想欲向落去共掰開的時，拄䢢做鄰長的黃先生提一張公所免費注痟狗症的通知單㧣來面頭前。都未講著狗仔注射的代誌，煞先褒我𠢕種柱薯。這句話雄雄共我拍醒起來，才知影這幾欉覕佇塗底的好物，正經是柱薯無毋著。
攑iân-pit-á共四箍圍仔的塗鍤予鬆，才伸手落去掰，無疑悟愈挖愈深，規模齴-sī-suā閣歪膏揤斜。舞差不多半點鐘滿身重汗才𢯾起來，雙手好禮仔共囥起去磅仔頂秤，真正三十斤起起，連我家己嘛去予驚著。
踮邊仔看的黃鄰長教我講後回若欲閣栽新的，愛離塗面半尺深的所在埋半圓形的天溝予柱薯順溝勢咧生。聽候冬尾大甲夠分才來掘，規箍直直足好挖閣袂舞甲大細粒汗，欲提來做料理的時陣，身軀圓輾輾好切、好削皮。
我欲信鄰長伊所點柱的步數，決定有誠大的應效。佇開春欲種新欉的時，專工去五金行買天溝，一節一節先埋入去塗底才栽種子。兩禮拜後正經發新穎的時陣鄰長有來看，伊講這招一必一中，保領有直閣圓的柱薯通食，叫我喙齒磨較利咧。