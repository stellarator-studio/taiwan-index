---
issue: 47
title: 做生理
author: 藍春瑞
date: 2013-11-28T00:00:00.000+08:00
topic: 新知
difficulty: 3
wikidata: Q98095386
wikidata_link: https://www.wikidata.org/wiki/Q98095386
author_wikidata_link: https://www.wikidata.org/wiki/Q98096370
author_wikidata: Q98096370
---
論真，生理人若干焦對頂手盤便品轉來，照本疊寡，就隨賣出去，這內底的所費總抾抾咧，揣有一割的利純通袋入來褲橐仔燒燒，就真正土地公有保庇，規暝暢甲目屎膏強欲津(tin)落來。
抑若當銷、時行的大色貨，價數攏嘛削甲貼底貼底，刣甲流血流滴才有生理通做；有時陣閣著兼開發票予人客報銷就慘矣，趁有空五(khòng-ngóo)的利頭，就會覕佇壁角偷笑；毋過，若共稅金、配達的運費扣掉，窮有空一就算袂䆀矣，正經是欲哭無目屎，講都無人欲信；總是，末趁的貨仔，若齊用現金咧買賣，猶有足濟人搶欲做，反顛倒若無趁甲半仙，食飽換枵的生理，無人肯做。
加工過，才閣賣予下手的貨仔，決定愛掠較好趁，料錢、人工、稅金、運費扣掉莫算，若趁無加二、三來食燒、食冷，實在袂和盤；加工的頭尾愈長、愈濟改，就愈好趁，小可換樣、改裝，外形變較媠款，親像查某人穿衫、妝娗(tsng-thānn)按呢，顛倒會當共人客諞(pián)較濟錢轉來。
貨仔若賣予彼款較大間，有倩(tshiànn)會計、出納的工廠、公司，交關攏用賒的，月底共欠數攏倚來，做一改清算，過月開出來的是一張三個月後兌現(tuī-hiān)的期票，頭尾總扯，四月日才看著銀票仔，命若較短的，凡勢領無、食無，才是冤枉！
啊若衰到地矣，種匏仔生菜瓜予伊倒去，四月日的貨款即時變冇數，錢額若細，是猶無tsùn-būn著，碰(pōng)著大注的，這聲，店若無倒，才是奇！