---
issue: 12
title: 燦光寮山
author: 藍春瑞
date: 2013-03-28T00:00:00.000+08:00
topic: 景點
difficulty: 1
wikidata: Q98095345
wikidata_link: https://www.wikidata.org/wiki/Q98095345
---
海拔738公尺的燦光寮山，有一等的三角點佮衛星控制點，𫞼佇貢寮(Khōng-á-liâu)、瑞芳佮雙溪交界的所在，是基隆火山群上(siōng)懸的山，四箍輾轉較低的山崙、溪崁，往過齊(tsiâu)是挖金仔的礦區，會號做「燦光」這兩字的緣故，正正是對遮來的。
欲去𬦰燦光寮山，愛對102號縣道倒斡草山公路行入去，規逝的石頭仔路無蓋好行，大體仔半點鐘到山跤，有誠明的指示牌咧報路，免驚會楞山去。
𬦰起崎的路喙一直到崙頂，密密是的菅芒，旺甲強欲共路淹去，比菅芒較頂層的，有真濟開白花的油茶仔、結子誠古錐的黃楊插佇內底；碰著較無塗肉的石縫，猶有野生的滿山紅佮𢯾佇岩壁、開花誠細蕊的唐杜鵑，倚佇三角點邊仔，嘛有古早冰河期留落來的的森氏杜鵑、鐘萼木佮雲葉樹，攏是媠噹噹閣誠罕見的植物才是寶。
徛踮山頭對東爿看去，鼻頭、蠓仔坑、福隆佮上遠的三貂角攏看現現；踅來南勢，牡丹坑車頭、雙溪的密婆山拄好倚佇跤邊；西向佮五分仔山、羌仔寮山相連，降落來山跤的基隆河袂輸一尾大蛇，共猴硐仔、瑞芳纏著；上鬧熱的是北向的海跤，躘起躘落的海湧親像規陣白馬仔咧走相逐，共無耳茶古山、基隆山、南仔吝山圍絚絚，予覕佇內底的九份仔、金瓜石佮水湳洞無暝無日咧滾絞袂煞；是講，我較愛燦光寮山的古意、恬靜，伊攏照寒熱、節氣咧搬徙光景，予人會按算，閣毋捌重耽過。