---
issue: 159
title: 過年
author: 李秉璋
language: 詔安
date: 2016-02-04T00:00:00.000+08:00
topic: 抒懷
difficulty: 2
wikidata: Q98096002
wikidata_link: https://www.wikidata.org/wiki/Q98096002
author_wikidata_link: https://www.wikidata.org/wiki/Q98096269
author_wikidata: Q98096269
---
過年啊！過年啊哦！細子在暢過年，大人嗄在擘心過年。記得做細子个時，過年前，阿依即愛真無閒。愛糴糯米做甜粄、菜頭粄、紅龜粄、菜包粄。連𠊎嘛愛去穀倉𤲍米。拁歸粒米缸張到淰淰，到時務貼一張「滿」个春聯。阿依一有時間即愛絪草絪，拁灶前積滿草絪和好樵達屋崠。到時討炊粄个時正有耐火个好樵好燶。細子人嘛無法度閒，愛鬥拚掃，擎一支長棍仔䌈一拿禾桿做一支長長个掃把拁屋崠个蜘蛛網掃掃落來，抑係拁被、榻榻米搬到坪中央炙日頭，拁屋下內底做一個大拚掃。
毋過得𠊎頭伸長長在等个，係做紅龜粄和菜包粄。屋下後背有石磨和大粒个舂臼，到時會有真多人扛浸好个糯米來這用石磨挨粄。䀴大人企在遐，腳骨一前一後，屈好姿勢，雙手用一支鐵柄拁石磨𢳪到直直迴起來，另外一個人若像係功夫高手，用大支湯匙拁摻水个糯米捉準時機閃開鐵柄漕落石磨面上遐個漏米空。這時即會䀴著米漿對石磨嘴流落來。另外一兜人拁煮熟个紅豆抑係炒好个地豆在遐用大支舂槌舂豆餡，即像大力士遐款，拁舂槌擎到高高，大力舂落來，歸大陣人在遐無閒挾掣，實在全然鬧熱。
接落來，拁歸袋个米漿用石頭矺做粄了後，透早四點外即愛起來撋粄，先提一垤粄炊得佢熟了後，囥落擦好粄个內底，摻一兜紅番米，拁粄撋做一圝軟軟柔柔，即會用捏起來包餡做紅龜粄、菜包粄啊。做好个粄囥在粄葉樹个樹葉抑係月桃葉，用粄印拁龜印在面上，了後用剪刀拁葉修剪得佢靚，即會用囥落大鑊炊粄啊。在灶頭脣點一支香節時間，等遐支香燒過，即有得人䀴著討流口涎水个粄好食囉！
年三十遐日，開甜粄、菜頭粄矺神明桌。矩桌面上嘛愛囥生仁、年柑和插春花。灶前嘛囥一盤甜个好食物拜灶神，希望灶神食甜甜上天崠會講好事。這日真多出外个人著到萋萋，轉來屋下團圓，這時務莊下滿仔位攏係人。半夜十一點一過，即聽著炮仔聲，即係過年啊。初一打早歸屋下个人即渡去拜媽祖、拜伯公，去親戚遐行春，大家心頭歡喜來過年！