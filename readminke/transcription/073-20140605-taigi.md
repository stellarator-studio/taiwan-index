---
issue: 73
title: 賴你
author: 王秀容
date: 2014-06-05T00:00:00.000+08:00
topic: 懷想
difficulty: 2
wikidata: Q98095417
wikidata_link: https://www.wikidata.org/wiki/Q98095417
author_wikidata_link: https://www.wikidata.org/wiki/Q98096261
author_wikidata: Q98096261
---
手機仔的廣告，毋管是『samsung』抑是「蘋果」，管你『htc』抑是『sony』，攏嘛共現代人的心理搝牢咧，想欲緊、想欲快快處理代誌，想欲離遠遠嘛敢若佇身軀邊。結果，智慧手機仔一台比一台較稀奇，嘛一台比一台較貴。毋過，無人起來抗議，干焦有人煩惱歹時機趁無錢，連手機仔都買袂起。
一寡少年的猶未曉趁錢，毋過手裡攑的手機仔逐台嘛比爸母的較值錢；誠濟中年人硬予電信公司拐咧開大錢，買一臺有智慧的手機仔，煞無彩干焦當做普通電話咧敲，結果智慧無用一冬就過時；有袂少老歲仔人老牛展春草，食老閣會哺塗豆，手機仔攑咧四界趴趴走。誠濟人配一台智慧手機仔了後，生活轉變有足大的無仝，『facebook』面冊是照三頓揤讚，用網路看冊、看電影、揣路行，攏嘛靠彼台有智慧的手機仔。
這馬『賴你』上時行，大人囡仔『line』攏用甲笑咍咍，若像手機仔無這味就重耽就誠害。華語是抾感情生活互相依賴的賴，英語的『line』毋管是做動詞抑是名詞，攏表示共人佮人的感情牽做一條線。本底是好代誌，毋過資訊多變化，人的感情顛倒變甲無依無倚。有的人隨時講話、隨時有人聽，感情黏足密，知影「已讀無回」就艱苦甲欲死欲活；有人擋袂牢無分寸，無細膩就「牽電線」；有人影著貼圖有紅心，對身軀邊的人就袂放心；有人對十里外遠的朋友誠關懷，目睭共手機仔繩(tsîn)牢牢，煞對邊仔的人反白睚。這款資訊的災難，廣告頂懸是袂報予咱知！
頂改新聞報講，有一對翁仔某咧起冤家，因為做某的規工牢佇遐『賴來賴去』，𪜶翁就起懷疑，看一个影生一个囝，結果伊嘛規工予𪜶翁「賴來賴去」。
到底，是佮意人『賴』你，抑是佮意人「賴」你？上好是有站節較差不多咧喔！