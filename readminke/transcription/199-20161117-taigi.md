---
issue: 199
title: 慾望
author: 陳憲國
date: 2016-11-17T00:00:00.000+08:00
topic: 懷想
difficulty: 1
wikidata: Q98095576
wikidata_link: https://www.wikidata.org/wiki/Q98095576
author_wikidata_link: https://www.wikidata.org/wiki/Q98096340
author_wikidata: Q98096340
---
以早，咱閩南語應該較少有人咧講「慾望」這个詞，這大概是因為向時踮臺灣，若食穿攏無煩無惱就誠滿足矣，欲閣求按怎？毋過到這陣，時代變甲完全無仝矣，大多數的人干焦食穿無煩惱是無夠額的。有的人食、穿、用項項都欲佮人比並，「慾望」這个新詞就按呢出現矣。
講著「慾望」就予我想起當年咧讀大學的時陣，有一位經濟系的朋友就共我提起這个詞，閣落一段𪜶教授放的孔子白予我聽，講：「在人世之間，生不足之感，感不足而欲滿不足感之感也，謂之慾望。」拆白講就是：「人生在世，先有無滿足的感覺，閣再來就是欲共這个無滿足感的欠缺添補起來的一種感覺。」
1954年，美國一位真出名的社會心理學家Maslow(1908-1970)，頭一擺提出人類需求的理論，照層次懸低分做下面五類：
一、生理需求：就是對追求食、穿、蹛、用的滿足。
二、安全需求：保障家己、事業佮財產的安全。
三、社會需求：指生理佮心理上的親情佮友情的需要。
四、尊重需求：追求個人的成就佮社會的認同感。
五、自我實現的需求：包含個人的名聲、地位佮財富。
因為時代的變遷，世界人口結構的改變，每一種需求已經有真大的變化。雖罔有袂少的學者提出佮伊無仝的看法，毋過Maslow的理論猶是受著人事管理學這方面的重視。
咱一般人若講著需求，簡單來講可能就是「著愛」（英語是must）抑是「想欲」（英語是want）。就親像腹肚枵著愛食飯，感覺會寒著愛穿衫這款的，是「袂使得無的」。啊若講著「想欲」當然嘛表示「無嘛會使得」。譬論講「想欲」食鮑魚佮魚翅；「想欲」去環遊世界；「想欲」做大官遮的。準講做袂到嘛袂按怎啊！敢毋是咧？
人的慾望是無底深坑，滿足一个慾望了後就會欲閣追求另外一个閣較懸階的慾望，一直追求落去。有人講這應該佮第三者誠有關係，因為人攏會想欲和人比並，毋但毋認輸，閣較愛贏別人。若準咱會當排除這款心態，無定著會較快得著滿足感，就較袂有遐爾濟的慾望，應該嘛會較快樂才著。