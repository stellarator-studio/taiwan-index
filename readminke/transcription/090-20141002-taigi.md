---
issue: 90
title: 四書五經讀透透，毋捌黿鼇龜鼊竈
author: 邱文錫
date: 2014-10-02T00:00:00.000+08:00
topic: 文史
difficulty: 3
wikidata: Q98095437
wikidata_link: https://www.wikidata.org/wiki/Q98095437
author_wikidata_link: https://www.wikidata.org/wiki/Q98096294
author_wikidata: Q98096294
---
看著這個題目，真濟人攏會問，遐的怪字是啥物？這(tse)嘛……這是五種龜的名，讀做guân、ngôo、ku、pih、tsàu，其中「龜」是汫水(tsiánn-tsuí)龜，另外四種攏是海龜，歹寫閣歹讀，莫怪咱毋捌。
其實，𪜶佇較早的時代，是普遍的龜名，所以這句話的意思是講教育佮生活脫節(thuat-tsiat)，嘛是講書呆干焦讀死冊，袂曉生活。遮的龜咱攏講俗名，文言名煞變成怪名，袂當了解。這馬，我就共𪜶挽根揫藤(bán-kintshiû-tîn)，做一寡說明。
頭起先，咱攏對龜真熟，就免閣提起。「黿」是「元」、「黽(bín)」疊做伙，文獻講是「顛頭龜」，毋知伊的俗名；「鼇」是「敖(ngôo)」、「黽」疊做伙，有ngôo、gô、ngâu三个音，俗名叫做「鼇鼓(gô-kóo)」，就是一種的海龜；「鼊」是「辟」、「黽」疊做伙，有pih、piah、phiah三个音，就是「龜鼊(ku-piah)」，也就是「蠵龜」；「竈」是「穴」、「土」、「黽」三字疊做伙，嘛毋知伊的俗名。毋知的無當講起，咱就來揫另外兩隻海龜的根源。
「鼇」佮「鰲」是「異體字」，古早厝的中脊有「翹脊(khiàu-tsit)」佮「鼇頭(gô-thâu)」兩種，華語叫做「燕尾」佮「馬背」，因為鼇頭親像海龜共頭伸出來，這馬較捷(tsia̍p)看著的漢字是「鵝頭」，其實伊一點仔都無成(bô-sîng)鵝頭，是成(sîng)鼇頭。鼇頭落來的彼堵壁叫做「鼇頭壁」。鼇的身軀是長株(tn̂g-ti)的規線(kui-suànn)，嘉義外海的一个沙崙仔(sua-lūn-á)就是這款形，嘛才叫做「鰲鼓(gô-kóo)」，二十外年前，伊差一點仔就變成臺塑六輕用地。
「鼊」佇臺日大辭典是用「蠵(hê)」字，這分明是借音字，閣有「龜鼊」之詞，可見龜鼊是「蠵龜」的俗名。幾年前，我去澎湖𨑨迌，請教當地人「蠵龜」的臺語名，有真濟人攏講是「龜鼊」。另外，當地有奎壁山(Ke-piah-suann)風景區，伊的告示牌按呢寫：奎壁山舊名是龜鼊山，因為彼粒山親像龜鼊。臺灣屏東的車城，舊名叫做龜鼊灣，這是當地原住民地名Kabeyawan的漢音漢字，可見「龜鼊」佇臺灣、澎湖攏是真普遍的俗名。
咱挽根揫藤來到遮，五種龜捌三種，算是半仙(puàn-sian)囉！