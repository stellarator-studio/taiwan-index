---
issue: 192
title: 火車的運送
author: 藍春瑞
date: 2016-09-29T00:00:00.000+08:00
topic: 懷想
difficulty: 1
wikidata: Q98095566
wikidata_link: https://www.wikidata.org/wiki/Q98095566
author_wikidata_link: https://www.wikidata.org/wiki/Q98096370
author_wikidata: Q98096370
---
往過交通無像這馬遮利便的時代，若有大件閣鎮位的貨欲送去較窵(tiàu)遠的所在，家己閣無卡車通共人客的物件運搬到位，姑不將就會借火車的「貨物房」來託運送貨。這是50佮60年代的生理人上捷咧利用的步數，毋過著愛佇火車有設站的鄉鎮，才有法度共買賣雙爿的交關牽成起來，予四箍輾轉彼寡鄉鎮的生理人加誠利便。反倒轉來講，步步著用手車仔拖、用肩胛夯的齣頭，毋但費氣閣食力。近的猶會堪得，遠的就變無路來，較加生理就是細細仔爾，盤袂過庄仔頭，啊若講做會大才是奇。
今仔日咱共物件送去貨物房寄，明仔載人客就會收著矣。所在較遠的，極加是後日爾。若佮現此時逐項攏咧搶緊講快的科技社會來比並，是有較慢淡薄仔，總是鐵路的運金誠俗，就嫌無路來。閣再講，彼當陣的鐵路運送是孤行獨市的生理，干焦一間爾爾，有才調就莫搬物件去寄，逐項攏家己送。啊若欲央伊共貨送到位，就袂使有閒仔話，嘛無彼號膽通嫌。
「暝拖，毋通日磨」的緣故，見若有貨欲寄火車託運，前一暗著愛先共貨款予便。幼粒的裝入去紙箱仔，外口閣用草索拍十字hòo縖予絚才袂散去，大項的仝款用草索縛予四正。逐件攏著結一張紙做的號頭，頂面有寫運達的站名、收貨者、寄貨人、品名、總件數。隔工透早七點半進前，貨少的就用機車載，濟就用lî-á-kah拖，送到火車頭邊的「貨物房」，添單、納手數料，順紲共貨搬起去月台頂疊予好勢，代誌就煞矣。
另外猶有一種是寄「運送店」的，伊是鐵路局許可包攬鐵路運送貨物的公司，有設站的所在干焦一間無第二間這款的行號。𪜶有佮人無相𫝛的mah-kuh欲予人認捌，比論講佇瑞芳站彼間就號做「○益」(mah-luh益)。寄貨免家己沐手，進前敲電話共𪜶講件數佮重量，較連鞭就會派專人來夯貨，勤快閣好禮甲有賰。毋過𪜶愛你的錢爾，運金比家己搬去寄的有較貴淡薄仔。