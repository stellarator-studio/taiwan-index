---
issue: 76
title: 咱臺灣人的啉酒文化
author: 陳憲國
date: 2014-06-26T00:00:00.000+08:00
topic: 文史
difficulty: 2
wikidata: Q98095420
wikidata_link: https://www.wikidata.org/wiki/Q98095420
author_wikidata_link: https://www.wikidata.org/wiki/Q98096340
author_wikidata: Q98096340
---
我想，全世界真濟人攏愛啉酒，毋過，咱臺灣人的啉酒文化，有一寡佮別人真無仝款。
有去過日本抑是捌佮阿本仔啉過酒的人應該攏知影，𪜶開始欲啉酒的時，就逐个人先共酒杯捀起來，同齊講：『kha̋n-pái』，意思就親像英語的『cheers』，換做咱人，應該是講「逐家同齊來啉一下」，其實就是隨意，並無「乾杯」的意思。因為兩款語音欲倚仔欲倚，就有真濟人攏誤會講著愛啉予焦，其實閣紲落去𪜶就各人啉各人的，並袂像咱會勸人客啉較落去咧。
真濟人閣會有一个觀念，講請人客著愛予人客飽閣醉，才表示有夠誠意。我以早少年時代食頭路的時陣，差不多大部份的時間攏是咧做業務的。當然就有真濟機會通招待人客，抑是去予人招待，當然就定定有啉酒的機會。因為我知影家己真頇顢啉酒，不時都咧「掠兔仔」，為著欲應付咱臺灣人這款愛共別人灌酒的文化，我捌創造一句真有效的話，就是：「𠢕啉的莫勉強毋啉，頇顢啉的莫勉強啉。」意思就是隨在人欲啉偌濟，毋通勉強。
咱若去國外出差予人請的時，主、客的人數攏是差不多平濟人。佇咱臺灣定定攏是「羅漢請觀音，一客九主人」，明明都一、兩个人客爾爾，咱定定會加叫一寡人來鬥桌。有時為著欲鬧熱，閣會喝(huah)酒拳。捌有一个「阿啄仔」，看𪜶兩个人比手畫刀，看甲霧嗄嗄，到尾仔聽主人的解說，講是有人贏拳，有人贏酒，伊才雄雄想著，講”I see,I see. The company loses.”終其尾嘛是公司坐數。
佇蔣經國主政、推行「梅花餐」的時代，就是請人客袂使超過五盤菜。彼當時，佇啉酒的場合嘛有人喝拳啉梅花酒，就是酒杯內底摻薟椒仔、豆油、酸醋、麥仔酒、花彫抑是紹興酒五項物件，喝拳輸的人著啉這款酒。滋味按怎我是毋知，毋過幾年後我捌拄著彼當陣(tsūn)的朋友，聽講彼陣(tīn)人真濟攏比別人較早去報到矣。
時代的變化真緊，咱臺灣人的啉酒文化敢毋免綴咧改變？