---
issue: 104
title: 坐飛行機
author: 陳憲國
date: 2015-01-08T00:00:00.000+08:00
topic: 新知
difficulty: 1
wikidata: Q98095454
wikidata_link: https://www.wikidata.org/wiki/Q98095454
author_wikidata_link: https://www.wikidata.org/wiki/Q98096340
author_wikidata: Q98096340
---
前幾工暗時，阮囝招我佮𪜶同齊去食泰國料理。菜式是不止仔袂䆀，照理講我應該會食甲誠滿意才著。毋過，彼暗我是無啥爽快，因為有兩桌互相熟似的人客，共餐廳當做是𪜶兜的飯廳，講話若用喝(huah)的，喝甲誠大聲。看起來𪜶都若像是智識份子咧，表現出來的哪會佮𪜶的身份差一大碼咧？
彼款情形，予我想起早前不時佇國內外坐飛行機咧旅行的真濟感想。飛行機頂照講嘛是公共場所，毋是咱私人的房間抑是客廳，講話傷大聲去吵著別人，是一款失禮閣會予人看輕的代誌。咱定定會拄著一寡旅行團，踮飛行機頂講話嘛是喝甲大細聲，領隊敢毋知影莫去吵著別人是一種禮貌？抑是伊認為講這是無要無緊的代誌？幾十年來，親像嘛無偌大的改善。
飛行機是一種誠精密的機械，一屑屑仔精差都有可能會發生真大的安全問題。幾十年前，阮捌對巴黎欲飛去南非的途中，拄著零件故障，飛行機中途降落佇一个不止仔落伍的國家，等三、四點鐘久，聽候𪜶派人對巴黎提零件來修理好才閣起飛；嘛捌對曼谷欲轉來的臺灣的時，毋知是啥緣故，飛行機煞先飛去馬尼拉，才閣飛轉來臺灣，都也無人會去共航空公司抗議，應該是逐家攏知影一定是有原因的，無，航空公司哪會了時間閣加(ke)了油的。
另外，氣象的因素，猶閣比機械問題加誠複雜，尤其是幾若千公里遠，兩、三萬英尺懸半空中的氣流，閣較變化萬千，小可仔重耽著，就是規百條人命的大代誌。若無十分的把握，飛行團隊佮航空公司嘛無人敢冒險，勉強起飛。定定聽著一寡旅客因為坐袂著飛行機煞來抗議，甚至有霸機的情形，咱定定想攏袂通。是毋是，逐家小想看覓咧，按呢敢有必要？
當然，人客開遐濟錢來消費，發生袂爽快的事件，航空公司嘛毋是完全攏無責任，有時嘛應該用金錢、禮品抑是其他優惠的條件來做補償，這佇外國嘛是真四常的代誌，若有少數的人客做出比別人較特別的要求，顛倒會予人看輕，彼就誠毋值矣。