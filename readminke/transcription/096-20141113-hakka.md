---
issue: 96
title: 林柏燕先生个一堂課
author: 彭瑞珠
language: 四縣
date: 2014-11-13T00:00:00.000+08:00
topic: 人物
difficulty: 2
wikidata: Q98095921
wikidata_link: https://www.wikidata.org/wiki/Q98095921
author_wikidata_link: https://www.wikidata.org/wiki/Q98096341
author_wikidata: Q98096341
---
冬下个當晝，冷泧泧仔个便當食到人悶肚悶肚，二十零人个教室肚啄目睡个啄目睡、殗殗个殗殗。離上課還有成十分鐘仔，課務開始泡茶、同學這兜乜去渟兜仔燒滾水準備奮戰目睡蟲。半開个前門分𠊎影著：廊仔尾个玻璃門外，闊闊个草坪心，孤孤企等一隻身影，目光堅定瞇往遠位、獨享冷風。圖牆脣，滿樹苦楝子、青黃色个苦楝老樹恬恬仔摎𠊎講：「係今晡日个講師！」
𠊎輕腳躡到門前企正，頭那毛半白个先生𢳆轉頭，紳士个摎𠊎頷頭，腳步並無停動。「先生！外背恁冷……」𠊎隨聲鑽入先生獨享个冷風肚，一霎時清風對腦囟灌入身體，爽快！先生睞了一下風向，徙一細步仔摎伸著兩口个煙㗘忒，悠悠淡淡个講「想起加拿大个寒天……」。學長看著高中个先生，行出來相認、請先生入屋肚。「噎唅！」暗嚂个嗽聲，係肺管肚嗽毋出來个痰搞怪，𠊎知總个多嘴「先生怕食煙毋得？！」換來先生共樣知總个淺笑。老人家？無看著呢，係腳踏七十，穩重堅定个後生人。
「異早就分𠊎尋到這位，時間還早，想啉一杯咖啡。恁大恁闊个學校，看毋著賣咖啡个。二樓西餐廳總有？！就行上去，頭家也係北美轉來，毋過厥咖啡淨用餐附送，無單賣。哈哈，有就好，坐下來，付兩百零銀，啉一杯咖啡！」「無異好啉个咖啡！」「嗯，無麼个香味，二樓个風景還做得。」「飯餐錢都付了，連水果也餳您毋著？！」「無需要，𠊎為著咖啡入去个。」哈哈，暢快个林柏燕先生，真歡喜認識您。
兩點鐘个課，哪有人盼得啄目睡？文學家、小說家、評論家，一儕儕仔分先生點名對書項行出來。大老？大文學家？大詩人？無呢，全部係活跳跳摎𫣆共樣會食飯、會分爺哀罵个老朋友。「新埔鎮誌」花恁多時間，寫到恁詳細、恁實用，愛紹介一下無？無分配恁多時間分自家个作品呢。最新長篇小說，用客語寫个「東城檔案」，該愛講一下：新竹，裝到淰淰个故事，少年个林柏燕先生，跳出來講課。可惜，第二年寒天又來，先生个人間旅行既經結束。
有兜人，都相頷頭歸半生人了，還係毋多相識；也有人，一生人可能就一面之緣，就永久照亮人生个該隻時點。林柏燕先生个人生暢快，就深深印在該年个寒天。