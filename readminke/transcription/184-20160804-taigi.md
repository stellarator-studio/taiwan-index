---
issue: 184
title: 馬偕之路
author: 林淑期
date: 2016-08-04T00:00:00.000+08:00
topic: 文史
difficulty: 1
wikidata: Q98095556
wikidata_link: https://www.wikidata.org/wiki/Q98095556
author_wikidata_link: https://www.wikidata.org/wiki/Q98096288
author_wikidata: Q98096288
---
今年六月初五，佮翁婿做伙去蔡瑞月文化基金會，參加𪜶所舉辦的「2016文化論壇《馬偕》」。聽著臺灣千里步道的執行長──周聖心小姐，咧報告「馬偕之路」這个活動的推動構想，感覺真有意義，特別寫落來佮逐家分享。
啥物是「馬偕之路」咧？就是馬偕牧師佇臺灣傳教所行過的路。斯當年，臺灣四界攏是荒埔，伊攏佮伊的學生做伙「行踏」來宣教。伊拄來臺灣的前七冬（1872-1879)，總共175工留佇淡水，扯勻一冬干焦25工留佇厝裡，其他的時間攏是四界行踏，深入北臺灣每一个所在。不管是怙步輦的抑是坐船、坐火車，順水路抑是行山路，見若看著有人聚集的所在，就替人挽喙齒、傳福音。彼陣，北宜鐵路猶未開通，交通誠無利便，欲去噶瑪蘭地區（宜蘭），攏愛歷盡千辛萬苦、盤山過嶺才會得到。對「𬦰過三貂嶺，毋敢回頭想某囝。」這句俗諺就會當知影。雖然遮爾仔困難佮危險，馬偕牧師來來回回猶是去欲40擺，伊所經過的路，就是這馬咱所講的「淡蘭古道」。這个活動，就是欲順淡蘭古道，引𤆬逐家做伙走揣當年馬偕牧師，一步一跤印所行過的跤跡。
一下揣落去，阮才知影馬偕牧師宣教的艱難。有一擺，伊佇三角湧傳教，險仔去予人用一塊三斤重的石頭撼著。另外一擺，佇艋舺，一个暴民攑刀仔衝起去臺仔頂，欲共刣。好佳哉！馬偕牧師真冷靜，用伊真威嚴的眼神看這个暴民，這个暴民tsua̋n跤痠手軟，越頭做伊旋。講來嘛實在真可憐，佇艋舺，伊三擺予人趕出城，教堂兩擺予艋舺人拆㧒捔。幾若擺，險仔去予原住民出草刣刣死。伊攏靠堅定的意志，用智慧佮疼心去化解阻力，落尾，才得著臺灣人的信任佮敬愛。
1872年3月初9，馬偕牧師來到淡水傳教，伊才28歲，到伊過身彼年58歲，伊總共佇臺灣傳教30冬，一世人上媠的日子，攏奉獻予咱臺灣。伊毋但佇淡水創辦牛津學堂佮女學堂，予查某人會當接受新式的教育，閣創立六十幾間的教會，受洗有三四千人，這是非常了不起的成就。就按呢，傳道、行醫、辦教育一世人，閣娶臺灣某，做臺灣人，認同臺灣這塊土地，死後嘛埋佇臺灣淡水。就親像伊佇日記所寫的：「我全心所疼惜的臺灣啊！我的青春攏總獻予你；我一生的歡喜攏佇遮。」這款博愛無私的精神，實在予人誠感動！
「有認同，就有疼；有疼的所在，就是故鄉。」這是馬偕牧師予我上大的啟示。「馬偕之路」是一條「宣教之路」，嘛是一條「文化之路」。這條路，有伊奉獻的形影，有伊對這塊土地無私的愛；這條路，嘛是一條「學習之路」。會當予咱後代囝孫，學習馬偕的遠見，學習馬偕對臺灣全心的奉獻。向望逐家做伙跟綴馬偕的跤步，鬥陣來行這條永遠予人數念的文化之路。