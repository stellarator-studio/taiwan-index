---
issue: 211
title: 阿清阿舅
author: 徐姿華
language: 大埔
date: 2017-02-16T00:00:00.000+08:00
topic: 抒懷
difficulty: 2
wikidata: Q98096073
wikidata_link: https://www.wikidata.org/wiki/Q98096073
author_wikidata_link: https://www.wikidata.org/wiki/undefined
author_wikidata: Q98096312
---
阿清阿舅毋係吾親阿舅，佢係吾等个鄰舍，佢喊吾姆大姊，吾等斯喊佢阿舅。阿清阿舅係厥屋家个滿子，佢正比吾哥大五歲忒等，厥阿哥阿姊做下在外地讀書，佢也無伴好尞，阿爸阿姆無閒田事个時，佢斯會𢯭渡吾等，帶吾等滿山走尞。
阿清阿舅齣事當多，𠊎同阿哥當服佢，跈核阿清阿舅，不離時都有新奇个好搞。佢會帶吾等去拈時計果、去拗牛眼、去摘桑垂子食，還會帶吾等去收鳥竇，教吾等用竹修䌈線同拗彎个大頭針來做釣梹，過帶吾等去菜園摟蟲䘆，用蟲䘆來釣魚，教吾等用幼竹做嗶哱銃，同嗶哱子放入幼竹笐肚，過用細樹椏同佢尖出來。嗶哱子一射出來，斯會「哱」一聲。莫看該嗶哱子細細，對嗶哱銃肚射出來，打著人還係當疾呢！
記得熱天有一擺，阿清阿舅講愛去釣魚、搞水，𠊎同阿哥摟好蟲䘆等佢。阿舅來咧，除了釣梹以外，厥手項還捉核兩隻青纏，講愛去河壩脣焙肉。𠊎同阿哥暢都奈毋得，該當時个環境，逐儕匱到會分鬼捉去，三餐顧得著都真慶咧，莫講係恁泥食搞个焙肉，連想都毋敢想！共下行到河壩脣，阿舅喊吾等先去釣魚，佢在脣項先同該兩隻網著个青纏用洋刀破開來，肚摟淨、毛挷挷撇，洗淨放在石頭面，準備起火。阿舅三兩下火斯起䟘來咧。佢用兩枝竹揰核青纏來焙，一下那斯鼻著臭火𤊶合核肉香味。吾等兩個枵豺鬼分佢餳都口涎水溚溚跌，顧毋著手擎釣梹還在釣魚，斯想愛咬一口焙鳥肉。該兩隻青纏肉焙去香香赤赤咧，阿舅斯當大慨，一儕賞吾等一隻鳥髀。無細人尾指恁大个鳥髀，在吾等看來係一等一好食个東西，細義細義食、細口細口喫，實在還香哪！肉食撇咧，還硬硬同該隻細骨頭也吞落肚去。阿舅看吾等食撇，過再分吾等一儕一隻鳥髀，實在還暢！該當時正知圖食，毋知頭天、也無加想，一隻鳥盡有肉个位所斯係髀，阿舅同兩隻鳥个髀做下分吾等食，佢自家嗄喫無肉个骨頭，這下愐來，實在還敗勢啊！
後來，吾等還係跈在阿清阿舅屎背尾幾下年，到𠊎讀小學二年生，阿清阿舅去外地讀高中，斯無好日日同吾等尞咧。阿舅做兵轉來斯去學做水電，幾年後自家做頭家，生理毋會㜮、賺已成錢。幾下到佢帶餔娘同兩個倈轉來老屋尞，吾等還共下泡茶、打嘴鼓。舊年八月半，阿清阿舅分一個食酒醉駛車个人撞著，戴院兩日斯過身咧！該當時，聽著恁泥个消息，實在當艱苦，目汁跈核跌落來。𠊎同阿哥个童年生活感謝有佢陪伴，吾等个童年回憶，斯係阿清阿舅送分吾等盡好个禮物。