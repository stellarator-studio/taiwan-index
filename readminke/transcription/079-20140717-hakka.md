---
issue: 79
title: 死貓吊樹頭
author: 李秉璋
language: 詔安
date: 2014-07-17T00:00:00.000+08:00
topic: 文史
difficulty: 1
wikidata: Q98095900
wikidata_link: https://www.wikidata.org/wiki/Q98095900
---
細子个時，有時務在大水溝會䀴著死狗，在樹崠會䀴著吊个死貓。當時感覺實在係全然个臭兼無衛生，係哪儕恁無公德心做這款事。落尾知臺灣有流傳一句狗貓个事，即係「死貓吊樹頭，死狗放水流」。貓死了後，愛吊在樹頭，實在係得人想無。
根據日本時代《民俗臺灣》內底，福原椿一郎在新竹做个田野調查：貓真愛食老鼠，毋過老鼠真𠢕走，擱藏在空內底，捉佢毋會著。貓即安腦老虎會曉催眠術，別款動物堵著佢攏毋知好走，乖乖等得佢㓾。老虎講遐毋係催眠術，遐係一款氣勢，得別儕驚到破膽毋敢走。
貓即和老虎約定，老虎教貓展氣勢个功夫，貓教老虎仰子跋樹。等貓學會曉老虎个本等即走去藏起來。老虎尋來尋去攏尋毋會著，即足氣講：「貓這隻頭牲，後回得𠊎堵著，即討拁佢扯做兩裡。」老虎即逐日尋貓，貓嘛注意著老虎，遠遠䀴著即藏在高高个樹崠。落尾貓走去人个屋下鬥捉老鼠，老虎對貓即無法度啊。老虎氣壞壞，貓嘛想著死後，愛仰子閃老虎个辦法。即係按，人感謝貓捉老鼠有功勞，所以死貓吊樹頭得老虎咬毋會著。貓嘛驚得老虎發現，屙屎屙尿攏會用沙、泥掩莫。
這即係死貓吊樹頭个一款講法。毋過另一款講法較合情理。臺灣民間對狗、貓，講佢人真韌命。貓有九條命，跳過棺材，死人會爬起來。狗會䀴著鬼魂吹狗螺。所以死了後，毋敢用埋个，驚會變做鬼怪，所以死貓吊樹頭，死狗放水流。毋過在現今个時代，這兜攏會破壞環境衛生和傳染一兜病。大家千萬毋好擱迷信，愛做一個愛淨俐个現代人。