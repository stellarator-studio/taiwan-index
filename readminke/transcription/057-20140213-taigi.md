---
issue: 57
title: 食著藥，青草一葉
author: 邱文錫
date: 2014-02-13T00:00:00.000+08:00
topic: 懷想
difficulty: 2
wikidata: Q98095396
wikidata_link: https://www.wikidata.org/wiki/Q98095396
---
我做電腦工課三十外年，嘛予電腦凌治(lîng-tī)三十外年。兩年前，我佇師大開發網路軟體，自設站開始，我就防毒軟體不離身，網站開張(khai-tiang)成(tsiânn)半年，嘛平安無事，煞佇半年後中毒。
解毒的頭一步就是掃毒，我用五種軟體落去掃，無結果；重灌操作系統、重裝軟體，無結果；開錢將『磁碟機』做上低層(kē)的格式化，無結果；重複幾若擺，猶原無結果。
目一𥍉半年過去矣，佇我咧欲掠狂進前，想著一个巧步，就是報案掠歹人。我敲電話予網路警察，誰知影警察講𪜶辦刑事案件，無管商業代誌，我聽一下強欲倒塌坐(tò-lap-tsē)，今(tann)火化(hué-hua)去矣，我上尾上尾的尾步嘛無去矣！警察大概聽出我的哀怨聲，安慰我講會當佇網路頂，揣資安公司鬥相共。
我用資安兩字落去揣，有影是公司一大捾。其中一个機關引起我的注意，伊就是「臺灣學術網路危機處理中心」，我佮伊聯絡，果然正確，𪜶閣是公家機關，師大是𪜶的管區，免錢。𪜶將電腦做遠端(hn̄g-tuan)操作，看著游標佇螢幕頂跳來跳去，親像司公(sai-kong)咧畫符作法，看來有一點仔希望。伊作法煞，就講明仔載來看結果。隔轉工伊入來網站檢驗一番，就宣佈解毒成功，原來是我用的免費網站軟體有破拍(phuà-phah)，將其中一个檔案刣掉就百毒不侵。
有影啦，自彼工了後，已經一個月囉，見擺到網站去共伊請安，看伊平安順序，我就心涼脾土開(pî-thóo-khui)，半年的惡夢，就親像卌(siap)九日烏見著大日頭，規个攏散了了矣。這予我想著一句話：「食著藥，青草一葉；食毋著藥，人參一石(tsı̍t-tsio̍h)。」食著藥，一葉青草就見效，食毋著藥，較濟的仙丹寶藥嘛無效。我揣著高手，伊一下挲(so)就平波波，我半桶師家己來，煞佇電腦房裡踅獅尾螺(se̍h-sai-bué-lê)踅半冬，真是命星烏暗。