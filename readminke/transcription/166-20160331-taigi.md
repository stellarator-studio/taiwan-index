---
issue: 166
title: 巴克禮公園的故事
author: 林淑期
date: 2016-03-31T00:00:00.000+08:00
topic: 文史
difficulty: 1
wikidata: Q98095531
wikidata_link: https://www.wikidata.org/wiki/Q98095531
author_wikidata_link: https://www.wikidata.org/wiki/Q98096288
author_wikidata: Q98096288
---
「小姐，恁佗來的，哪會遮勇？這號天穿短䘼(té-ńg)！」前年(tsûn--nî)過年前，阮規家伙仔專工去臺南行行咧，四、五个佇公園運動的oo-bá-sáng看著阮這陣外地人，真好玄問我。我應講：「阮對臺北來的啦！」Oo-bá-sáng講：「臺北人寒慣勢，有影較毋驚寒喔！」其實，逐擺轉來故鄉臺南，雖然予人當做外地人，毋過便若聽著親切的南部腔，總是有一種特別的歡喜。這就是阮佇巴克禮公園的故事。
恁一定感覺真奇怪，這个公園並無出名的古蹟佮好食物，是按怎阮會來遮咧？因為教臺語文的關係，知影這个公園是咧紀念蘇格蘭的巴克禮博士，伊對臺語羅馬字的遠見佮阮故鄉臺南的奉獻，予阮真欽佩。伊佇1875年來臺灣，那傳教那辦教育，創辦臺灣第一間大學——臺南神學院；共外文的聖經翻譯做臺語羅馬字；推捒白話字的運動，予臺灣人會當用羅馬拼音，來學家己的語言。另外，伊閣對英國引進現代化的製版印刷術，籌辦臺灣教會公報社，發行臺灣第一份報紙——臺灣府城教會報。甲午戰爭失敗，1895年臺灣成做日本的殖民地，伊勇敢出面交涉，和平引導日本軍隊入來府城，臺南人才毋免驚惶過日子。伊共六十年的青春奉獻予臺灣，過身了後閣埋葬佇臺南，這款無國度限制的愛佮精神，予人真感動佮數念。
毋過，逐家一定想袂到眼前這个媠噹噹的公園，以前敢若糞埽山咧，後來是按怎會成做「全國10大優良公園」，閣佇2007年得著「全球建設獎優選」咧？改造伊的，毋是政府嘛毋是財團，竟然是三个oo-jī-sáng。佇2003年彼跤兜，人若講著「崇明里」，毋是想著，就是想著垃圾。蹛佇遐的李仁慈先生感覺真見笑，就佮兩个換帖的參詳講：「咱是欲佮人仝款，夯椅仔來遮破豆、講閒仔話，抑是咱後半世人欲來為這塊土地做寡工課咧？」經過一禮拜的思考，𪜶決定欲蹽落去。起先𪜶紮二十支柴刀入去，共雜花仔藤刜(phut)掉，閣共無愛挃(ti̍nnh)的廢棄物車去㧒捔，予這片拋荒的所在愈來愈清氣。這種癮頭的精神，予社區的人真感動，落尾自動加入的義工，竟然有57遐个濟。𪜶總共運送170車以上的糞埽，閣清水路，經過兩冬久才完成，紲落去才開始做自然生態公園美化的工課。
巴克禮公園毋但見證在地人對故鄉的疼、對土地的愛，嘛為後代囝孫共美麗的未來留落來。這馬這个都市公園，毋但有古錐的粉鳥，有毋驚人的白翎鷥，有閃爍的火金蛄佮你做伴，閣不三時會看著老翁老某，手牽手清閒咧散步。原來，巴克禮公園有遮濟美麗的故事，等待你沓沓仔來體會。