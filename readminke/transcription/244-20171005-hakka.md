---
issue: 244
title: 夜色
author: 陳志寧
language: 南四縣
date: 2017-10-05T00:00:00.000+08:00
topic: 抒懷
difficulty: 2
wikidata: Q98096115
wikidata_link: https://www.wikidata.org/wiki/Q98096115
author_wikidata_link: https://www.wikidata.org/wiki/Q98096327
author_wikidata: Q98096327
---
今暗晡，一個人在這農舍歇夜，屋舍四周圍个田坵同菁園，早早就像分一塊大大个烏布仔揞等，伸手出去看手指都毋著。唯一个火光係在遠遠个莊肚仔个路燈，但係佢射到這，半息作用都無，夜色就恁仔弇等這個世界。
𠊎兜一張矮頓頭仔，一個人坐在禾埕項，在日時頭晒啊焓燒个打麻膠地泥，這下就算有夜風吹來，該悶燒个氣頭還係分人想愛用扇仔來撥涼。講禾埕悶燒，屋肚又過分人佇毋著，心肝肚打算一下，還係坐在禾埕撥扇仔過爽快。
因為暗摸叮咚，故所𠊎臥頭起來看天頂个時節，該兜星光感覺起來加盡光華。𠊎試測仔尋自家學過个星座，尋吔好久仔正看著一個有七粒星斗排列、像勺仔形个星座，佢無定著就係大熊星座。佢準係大熊个話，細熊星座定著就在厥附近。尋啊尋仔，𠊎愐起西洋故事肚獵人同細熊个尾釘起來，用細子仔來餳大熊出現。該衰過个細熊毋管仰仔蹶，奮都奮毋走。獵人拉等箭仔，早早就等啊在該，想愛得一個好彩頭。
天頂个星斗有餳人个故事，在這禾埕乜有好尞个東西。久久仔飛來一隻火焰蟲，在𠊎脣口飛上飛下，雖然講佢背等个電火無幾多燭，但係因為淨佢有火，在這暗暗个地方看起來還係十分晟眼。還細該時節，𠊎等正毋好看著火焰蟲。厥火看起來青青，在野外飛來飛去，再加添大人儕三不時講个鬼故事，仰仔看該火焰蟲就仰仔像鬼火。細人仔看著火焰蟲輒常就自家嚇自家，大聲喝小聲講鬼火來咧！鬼仔來咧！大家人走都無哪庰命，仰仔會喜歡火焰蟲。
時代無相同咧，知得在暗夜中个火係麼个東西，顛倒想愛來欣賞佢等个表演。𠊎等生活个環境因為耕種人大量用農藥分人破壞，今這下就係想愛來看著該兜鬼火都無恁簡單。好得在𠊎這坵田無射藥仔，正有好暗晡頭坐在禾埕看燈火飛來飛去，又還聽得著草蝍仔同𧊅仔个聲。佢等就像有人在指揮个交響樂團樣仔，一片起、一片落，就像正式有音符在這大自然，每一種聲音都配合啊堵堵好，聽起來正式十分鬆爽。
坐啊涼吔！該交響樂早就毋知演出幾多齣，𢯭等夜景个眉月早就庰起來咧。夜深吔！衫褲既經有息把轉潤，摸一下凳仔正知啊打露吔！露水恁重，𠊎愐莫貪尞，早啊睡過贏。今暗晡，揞𠊎睡落覺个，𠊎愐啊本本係這簡單生活个幸福正著。