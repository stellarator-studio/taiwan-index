---
issue: 113
title: 樂暢心情會遰人
author: 劉玉蕉
language: 大埔
date: 2015-03-19T00:00:00.000+08:00
topic: 敘事
difficulty: 2
wikidata: Q98095943
wikidata_link: https://www.wikidata.org/wiki/Q98095943
author_wikidata_link: https://www.wikidata.org/wiki/Q98096359
author_wikidata: Q98096359
---
「阿姆，HelloKitty耶！」細人一上車，斯暢都大聲咻，「阿姆，阿姆，還有熊熊！」歡喜个兒童聲，餳著歸車个人嘴角翹往上，目珠跈緊四圍睞啊睞。係喔！HelloKitty斯在電視脣，笑咪咪同車項个人客擛手，吾位後背，伏核一隻絨毛大熊，掌窗門个係大大細細得人惜个人公，歸臺車裝扮都像噭眵園「娃娃車」个樣，心肝肚屬於細人个該析，像落雨過後个新筍，一下斯飆出來咧。唉！做大人實在真毋好搞，明明歡喜到想咻，想唱歌，你乜單淨使得眉翹目笑，在心肝肚偷笑，還使毋得出聲喔，斯驚怕別人認為你係病院出來个。腦屎背赤色个熊，大嫲隻，係靠山，頭那揬著佢，浮動个心，一下斯定貼落來，斯像轉老屋，分世大人安撫過後个感受。因為運轉手个用心，帶分歸車人快樂个心情，跈緊細人樂暢个聲說，歸半日無起無落个念想、朝脣趕上班上課个慍悴……，烏雲散盡見藍天，續落來个好心情，相信乜會影響身邊个每一個人。
另外這個古董司機還較心色。跋上車，「你好！」哇，司機大哥還有禮貌喔，「車愛停動哩喲，請企好坐好，毋好跌倒，跌倒傷身又費氣！」麥克風傳來叮嚀聲，又係司機大哥，係毋係有兜囉嗦呢？「各位大哥大姊，大人小朋友下一站係洲際野球場，愛落車个人客請準備。三月十五有國際性个比賽，到時記得愛來同臺灣隊加油喔！」嗯，毋會㜮，有國家意識，中華民國有希望。「落車愛細義，看看兩片有車無，有車愛閃開，再會！」好笑，當吾等係三歲子个樣。又來哩喲，你聽，「下一站，媽祖廟，這位个媽祖真興喔，入去拜喏求平安，保證你事事順心賺大錢！肚屎枵咧脣口有夜市，蚵煎、肉圓盡有名，食了包你會討尾！」心色个內容，生趣歡喜个聲調，這個司機實在有罅古董。試問佢做麼愛恁泥放送，佢講每一個人客做下係厥个恩人，佢有飯食係大家賞个，感受著厥个感恩心，所以雖然人尖人，毋過，快樂个心情跈車輪轉無停。
