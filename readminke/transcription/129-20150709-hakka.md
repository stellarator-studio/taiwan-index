---
issue: 129
title: 寄藥包
author: 李秉璋
language: 詔安
date: 2015-07-09T00:00:00.000+08:00
topic: 懷想
difficulty: 1
wikidata: Q98095964
wikidata_link: https://www.wikidata.org/wiki/Q98095964
author_wikidata_link: https://www.wikidata.org/wiki/Q98096269
author_wikidata: Q98096269
---
成過个人散赤兼蹛个所在較偏僻，無大間病院好䀴，若破病即真費氣。普通時若係落屎抑係寒著、發燒，屋下內底攏會囥一兜便藥。記得細漢个時，真久真久屋下即會有一個人揹一隻藥箱來到屋下，真好禮向阿媽講：伯㜷好，這回擱來換一兜藥。這時務阿媽即會拁吊在壁崠面上的藥袋提落來。遐個人即會提一本簿子記，用幾多寒著个藥、胃散、外傷藥、止疾藥，猶有成過人講个美國仙丹這兜，算算愛幾多錢。這在遐個欠醫藥時代係真普遍个。
候孝賢導演打過一齣電影「戀戀風塵」內底即有這款个景象。細子人因為屋下散，普通時攏無麼个四秀好食，嗄去偷食胃散。得佢个阿媽發現了後，擎一支藤條討拁佢修理。這款个情景，得𠊎感受真深。想到做細子个時，嘛有共款个經驗，胃散食起來甘甘又鹹鹹，滋味毋會䆀。
藥包內底个藥，有寫藥名以外，討得大部分毋識字个人䀴，咳嗽即畫一隻蝦和一隻擎掃把个龜，號學老事个諧音。一個人攬食肚，一個人踞在屙屎，即知係落屎藥。一個人額頭吊一包水袋，即知係發燒个藥，牙疾即畫一個人用手挲嘴角，疾到面虯虯。這兜圖現時來䀴感覺實在真心色。在遐個一切攏真無利便个時代，藥包係逐火灶定著有个物件，現時5、60歲个人，對這定著毋會添放。這嘛係大家做細子共下个回想。隨著時代个演變，藥房愈開愈多間，密醫嘛消失去。今个人若破病，有真多診所，嘛有加真多大間病院好䀴。得人感受著生活在今，實在係真幸福。