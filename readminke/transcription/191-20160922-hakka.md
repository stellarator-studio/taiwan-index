---
issue: 191
title: 細人鐵馬隊
author: 徐姿華
language: 大埔
date: 2016-09-22T00:00:00.000+08:00
topic: 懷想
difficulty: 2
wikidata: Q98096044
wikidata_link: https://www.wikidata.org/wiki/Q98096044
author_wikidata_link: https://www.wikidata.org/wiki/Q98096312
author_wikidata: Q98096312
---
𠊎記得頭擺做細人个時節，有一陣挼泥毋洗手个細人伴，日日共下讀書共下搞，感情當好，連放學轉屋家也愛相招去麼人屋家共下寫字。該當時，吾爺哀無閒田事，逐日愛到斷烏正有好轉屋，堵好吾下屋个阿明同𠊎共班，厥姊阿香也同吾哥共班，吾等戴來近，比別個同學感情過較好，放尞日也會共下份家啦，跈阿哥去抓蝦公、釣魚，輒輒搞都毋記得，愛等到阿姆擎竹修來逐，正知好轉。
放尞日阿哥會帶緊吾等共下騎鐵馬尞，對莊頭遶到莊尾，還會滿哪湊人騎鐵馬比賽，阿哥人高腳長、技術又好、膽又在，輒輒打頭名，莊肚个細人做下已服佢。斯恁泥，吾等細人鐵馬隊，有阿哥帶頭，見到禮拜日斯在莊項个大路細巷𧻴上𧻴下，較大漢个細人還有法度跈得著阿哥个鐵馬，吾等人矮腳短，躪去大汗拚細汗出，還看毋著阿哥个車屎朏，毋過逐儕還係當愛恁泥跈緊阿哥滿哪尞。
有一擺，禮拜日个下晝，阿哥共樣還帶核歸陣細人鐵馬隊飆過莊項，講愛去挑戰莊尾該條竳崎。該條崎當竳，崎頂有一間伯公，阿哥講使得同鐵馬箭上去个人，正使得參加厥个鐵馬隊，若係箭毋上，愛落來𢱤鐵馬个，斯愛「淘汰」。雖然吾等這陣細人伴當無把握，毋過還係毋願分阿哥「淘汰」，相賽拚命躪、胚命箭，箭去面紅濟炸、大氣轟天，還係毋肯落來𢱤鐵馬。真無簡單上到崎頂，歸陣細人在伯公下坐尞，涼涼个山風吹來，實在當舒爽。
等逐儕歇睏好咧，阿哥又帶緊吾等溜崎轉莊肚，阿哥交代(daiˋ)吾等擋愛撚畀緪，慢慢溜崎，毋好貪遽。正開始，愛落恁竳个崎，吾等做下膽膽，正經同擋撚緪緪，慢慢、細心細義落崎。無想著，經過阿罅伯婆屋家个時，本本綯在木瓜樹下个大烏狗牯，奮(bin^)開狗鍊逐出來，當惡homˋ homˋ滾飆緊過來，牙狌狌像愛咬人个樣，吾等嚇都噭出來，有兩三個細人還跌倒，噭去大嫲聲。阿罅伯婆同厥倈走緊出來，緊喝厥狗也𢯭手同跌倒个細人、鐵馬牽起來。毋過，吾下屋个阿明嗄分狗嚇著，毋記得撚擋，直直撞入山坑肚去。等大人同阿明拉起來个時，阿明嚇都面瀝青(lagˋ ciang+)，頭那腫一瘻大嫲瘻，手腳做下鑪溜皮，鐵馬也壞撇咧，阿香在脣項驚去緊噭，歸身恄恄顫。
該擺，阿哥分阿爸打都烏青紫黝(eu^)、打都喊毋敢，自該擺過後，細人鐵馬隊自動解散，阿明同阿香也當久毋識過同吾等共下尞，又過半年，厥等搬去豐原戴，斯恁泥無過聯絡咧。