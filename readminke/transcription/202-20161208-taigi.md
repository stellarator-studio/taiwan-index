---
issue: 202
title: 人生的上尾一課
author: 林淑期
date: 2016-12-08T00:00:00.000+08:00
topic: 生命教育
difficulty: 1
wikidata: Q98095581
wikidata_link: https://www.wikidata.org/wiki/Q98095581
author_wikidata_link: https://www.wikidata.org/wiki/undefined
author_wikidata: Q98096288
---
有人講，人生的上尾一課是上歹學的功課。有人學甲真艱苦，嘛有人學甲真媠氣。兩個月前，我去病院看腦瘤末期的師專同學。病房裡，有專工請無薪假陪伴伊的翁婿佮一位看護。我行徛去伊的病床邊，向(ànn)落去佮伊輕聲仔講話，因為這馬伊已經無法度家己坐起來矣。
伊對跤雄雄袂接力，到不幸檢查出致著腦瘤，雖然一直勇敢佮病債抗爭，毋過癌細胞猶是閣再發作。為著無愛予人煩惱，伊閣較樂觀面對病疼。會記得舊年尾，伊的身體雖然虛荏，伊猶是歡歡喜喜佮阮做伙去石門水庫開同窗會、看楓仔樹。彼陣，伊的雙跤已經瘦卑巴(sán-pi-pa)、無啥會接力矣。因為有同學的扶插佮陪伴，伊猶是勇敢踏出一步閣一步。這馬看伊倒佇病床頂，佇我的耳空邊共我講，這是伊最後的日子矣，猶閣有遮濟同學來看伊，伊感覺家己有夠幸福的。閣講佛祖知影伊這馬已經貧惰行矣，就足貼心安排這个伶俐的印尼看護共伊掠龍，伊實在好命甲。聽伊按呢講，我毋甘的目屎一直流落來，煞顛倒換伊來安慰我。
年歲愈大，閣看著親情朋友咧經歷病疼的拖磨。我定定咧想，每一个人攏無法度決定家己性命的長度，咱行到人生的上尾站，到底愛按怎活？愛用啥款的智慧去面對？
美國卡內基美隆大學有一位教授，知影家己干焦賰幾個月的時間通活了後，伊要求學校予伊做一場「人生最後一節課」的演講。伊講：「勇敢去實現你的夢想，按呢你的人生才有真正生活過。對一个認真生活過的人來講，面對死亡就袂遐驚惶矣。」伊用一寡家己的經歷佮冒險，來勉勵逐家「有夢上媠」。嘛叫逐家愛不時用夢想、感恩的心佮樂觀的態度來引𤆬一生。伊上尾的這節課，啟發世界上真濟人，改變對人生的態度佮性命的熱情。
咱臺灣嘛有這款典範的人物。臺北醫學大學的黃德修教授，因為知影病理學真僫了解，所以定定犧牲歇睏的時間，耐心指導學生。尤其是進度綴袂著的，不時會予伊點名做伙去啉咖啡。伊發現家己致著肝癌了後，煞放棄積極的治療，是因為想欲捐出大體予學生做病理研究，這就是伊選擇共學生上的最後一節課。
性命就親像一條歌，在生的時陣咱愛用熱情唱予媠氣；當當性命的煞尾站，咱愛學習樹葉仔飄撇落塗的智慧。這个功課，咱愛冗早學習，冗早準備予好勢。