---
issue: 156
title: 礐仔
author: 藍春瑞
date: 2016-01-14T00:00:00.000+08:00
topic: 懷想
difficulty: 2
wikidata: Q98095519
wikidata_link: https://www.wikidata.org/wiki/Q98095519
author_wikidata_link: https://www.wikidata.org/wiki/Q98096370
author_wikidata: Q98096370
---
毋管是好額抑是散赤；老的抑是少年，甲是會啉、會食，屎尿逐工愛放，從到今攏無變過，有變的是敨放的所在換較清氣、四序，佮往過差有夠濟。
見若想著囡仔時代的便所，就知影彼當陣日子是偌艱苦過，毋是咱現此時想會到的，真正是『好驚人』這三字，才有法度解說這項掩掩揜揜，一日幾若改、無去袂煞的代誌。我若抾這來講予阮囝聽，𪜶毋但無人欲信，閣會笑講：「阿爸，莫閣餾遮的古早古早番薯食甲飽的代誌矣。」
早前予人放屎尿的所在就是「礐仔」，下跤積屎、尿的窟仔號做「屎礐仔」。「礐仔」是用磚仔鞏的窟仔，差不多到人的腰遐深爾，是驚萬不二，囡仔無張持跋落的緣故。窟仔頂架一塊四尺三尺的枋棚，予人做跤踏。枋棚的中央留一个長株形的四角空，闊25公分，是咱人跍落去，兩肢跤後蹬的相離，啊若長度極加50公分爾。枋棚的頂懸，搭一間簡單的寮仔，予人放屎尿的時陣，有一个仔內外，閘風兼遮雨。另外佇寮仔的內角，有一跤籃仔，囥一堆5寸長、4分闊，用竹篾仔做的屎桮，予人放屎了後，提來刮尻川頭，一枝無夠用兩枝……，刮過，隨擲落去屎礐仔底。
佇未有化學肥料的進前，窟仔底的屎尿是上讚的肥丹，沃菜上合，閣會當擔去賣人，是舀肥的人才有的外路仔。所以講「屎礐仔」有黃金，是囥寶的所在，毋是凊彩人會使來舀。若有礐仔，無料欲予人抾肥，我佮你掛插，決定排規列相搶欲挃。若無影，頭殼予你刜起來準椅仔坐！
無疑誤今仔日的世情，會變到全用清水共屎尿沖去號做『污水幹管』的大溝，目睭準無看著，屎尿仝款總排對外海去。另外閣來發明一寡化學肥料、農藥來沃菜，講按呢較衛生、較進步。才閣來嫌講，牢佇菜蔬的肥料、農藥，若食落去腹內，會礙著身體、會致癌、會污染環境……等等，對人有敗害的齣頭直透旋出來，親像「搬石頭摃家己的跤盤」𫝛款，真正是「弟子做孽，應該死好」！這敢會是咱人戇甲飼袂大，才會去發明這款癮頭代誌來苦毒家己咧？