---
issue: 213
title: 咖啡
author: 王秀容
date: 2017-03-02T00:00:00.000+08:00
topic: 懷想
difficulty: 1
wikidata: Q98095597
wikidata_link: https://www.wikidata.org/wiki/Q98095597
author_wikidata_link: https://www.wikidata.org/wiki/Q98096261
author_wikidata: Q98096261
---
有一个笑詼，問你若駛車佇路裡，看著一隻狗仔擋佇頭前，欲按怎？答案是「咖啡」。為著交通安全，為著疼惜性命，當然嘛愛「共觱」，叫伊閃。後來閣有人共延伸，叫人臆足濟時行的咖啡品牌。
這个時代會當講是咖啡的時代，街路頂三跤步一坎店。24點鐘的𥴊仔店，半暝都有人咧啉咖啡，毋驚睏袂去。透早天拄仔光，傳統的早頓店，連豆奶擔嘛有，抑是連鎖的、高級的漢堡店、專門的咖啡店，早就開門攢好百百款的咖啡等人客來。下晡3點『teatime』，變咖啡時間。無啉咖啡若像就綴袂著時代。
我國中一年才知影咖啡的滋味。彼陣是去福利中心買『雀巢』、『摩卡』，規罐的家己泡較會和。嘛無咧斟酌泡的撇步，湯匙仔𣁳三觳入去玻璃杯仔，若驚苦就擲兩三粒仔角糖。咖啡無俗呢，袂當逐工啉，定定是佇拚月考彼兩暗，約好去同學𪜶兜做伙啉咖啡拚功課，擋無欲睏，所以就泡較厚，一點仔都無啉咖啡的浪漫。毋過，我誠感恩有咖啡，才有法度攏一直讀特優班，毋才會當考牢高雄女中。
咖啡貴參參，我這个散赤囡仔無法度定定啉，就袂啉甲予牢咧。到高中是有較捷泡來啉。有一工聽阮大姊民歌社一个歌喉足好的朋友講：「咖啡對嚨喉無好，唱歌的人毋通啉咖啡」。因為我自小學五年仔就參加合唱團，嘛算是唱歌的人，佇學校閣做司儀袂當梢聲。聽伊按呢講，我賰的半罐就毋敢啉，囥甲𠕇去，足毋甘的，才共擲掉。提神醒腦賰茶米茶，毋過細漢綴阿公啉茶慣勢矣，實在無夠力。毋知是毋是按呢，高中煞變甲睏去的時間比讀冊的較濟呢！
尾仔我就無啥咧啉咖啡，毋過我誠愛鼻咖啡的芳味，看別人啉，我嘛足歡喜。我嘛毋是斷足離，三不五時有人請，我嘛會啖，只是啉煞心肝噗噗惝(tsháinn)，半暝就愛艱苦「煎魚仔」，袂睏得囉！咖啡實在有夠芳，嘛有我少年的記持，食點心若會揀得，我攏刁工揀咖啡口味的卵捲、雞卵糕、菜燕、糖仔予家己過癮一下。
其實自由自在輕輕鬆鬆就是咖啡的浪漫。我袂綴時行揣咖啡啉，毋過若咖啡來揣我，有人請我，我嘛足願意啉『Laté』拍抐涼，抑是叫一杯仔茶開講，佇邊仔偷偷仔鼻咖啡芳！