---
issue: 141
title: 做醫生
author: 陳憲國
date: 2015-10-01T00:00:00.000+08:00
topic: 文史
difficulty: 1
wikidata: Q98095500
wikidata_link: https://www.wikidata.org/wiki/Q98095500
author_wikidata_link: https://www.wikidata.org/wiki/undefined
author_wikidata: Q98096340
---
以早，老一輩的人常在咧講的一句話：｢第一賣冰，第二做醫生。｣意思是講賣冰、做醫生攏是真趁錢的行業。
講著賣冰這款行業，用冰濫糖水，透淡薄仔芳料就賣甲削削叫。冰的原料嘛是水，所以講起來有影是省本閣多利，趁錢若水咧，無人欠數嘛無貨底，好趁甲。佇臺灣這四季如春的好所在，一年至少嘛會當賣欲八個月，有啥物行業比這閣較好趁咧？
共做醫生這種良心事業佮賣冰濫做伙來講，是有小可仔無合軀，干焦是欲說明斯當時醫生這款行業，就是收入懸的頭路爾爾。毋過，時代無仝矣，這陣的醫師差不多已經成做醫療勞工矣。
講起咱臺灣醫生的養成制度，佇幾十年來，攏是各大學的醫學院，經過考試競爭，錄取全臺灣成績優秀的高中出業生。經過學校4年的校內醫學教育，佮1年的見習(clerk)，2年的實習(Intern)醫生的訓練，通過國家考試，才會當得著醫師執照。若是查埔的，閣著去做兵。了後著愛經過3-5年的專科住院醫師(Resident)的訓練過程，若考牢專科醫師的國家考試，才是有牌照的專科醫師。
佇成做專科醫師進前，是一段工時真久、報酬真低的工作過程，時薪可能佮基本工資相當爾爾。差不多著愛到30歲的跤兜，正式開始專科醫療的職務以後，才有正式的待遇。此後嘛著閣定期接受訓練佮通過考評，才會使得繼續執行醫療的業務。
時代真正無仝矣，自從健保制度實施了後，大部份的醫師，差不多攏已經變成附屬佇大病院、大財團之下，變成醫療勞工矣，所以定定有醫生過勞的代誌發生。這陣做醫生的好處，干焦是較免驚無人欲倩爾爾。