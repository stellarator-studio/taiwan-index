---
issue: 206
title: 真情派
author: 彭瑞珠
language: 四縣
date: 2017-01-05T00:00:00.000+08:00
topic: 抒懷
difficulty: 2
wikidata: Q98096066
wikidata_link: https://www.wikidata.org/wiki/Q98096066
author_wikidata_link: https://www.wikidata.org/wiki/Q98096341
author_wikidata: Q98096341
---
天時，總算無恁熱吔！碧君姊一出學校門，就遽遽騎等厥老奧多拜去到臺中个街路，安心買好一盒萋萋个「派」，正煞煞騎到交流道脣去赴車。坐上巴士，好得無麼个人，該盒點心還有一個位仔好坐，放在偎窗門个位仔、冷氣空摎佢調整到堵好。「去到中壢，無定著還涼涼當堵好食！」碧君姊掌等該盒點心，自家緊想來安自家个心。
壞咧，日頭晟入來吔！遽遽，窗簾同佢拉起來。手伸到盒仔面感受一下，啊哦，空氣略略仔燒炣燒炣呢，仰結煞正好？擎一本賁賁个書摎佢遮等？用右手放勢牯摎佢撥涼？先換位仔！佢遽遽企起來、摎位仔拍涼來，又細心細意摎該盒點心放正，正用自家个背囊摎佢遮揫日頭，這下，日頭晒佢毋著哩！
在中壢下車，還愛過轉一轉客運，等車个時節好得有電線楯好遮日，碧君姊像細人仔樣仔囥在電線楯後背、背跔跔仔遮揫日頭，主要還係愛守顧好該盒點心。等一下仔，研究所个同學就做得食著這臺中有名个點心吔。
「三八！中壢就有賣！」看等該對臺中旅行上來，完好、無一息仔搉著个草莓派，吾心肝頭分人挩一下，嘴還係當壞在該笑話人。
「係，係啊，頭下盤車个時節𠊎有看著。唉唷，𠊎仰會知？」雖然四十零歲吔，碧君姊就像係佢教个小學生共樣，嘴翹翹、頭犁犁仔，目珠𥍉啊𥍉仔看等𠊎兜講。
「碧君姊唷，日頭一來就當緊張！摸燒摸冷，還遽遽摎佢換位仔，像係渡細人仔樣仔。𠊎坐在後背都有看著！」在苗栗上車个欣潔，見證該位守顧一個「派」个婦人家。
看等該垤靚到像花籃仔樣仔个派面項該粒草莓，想起頭擺在阿公个山園尋著刺波仔个時節，大家講个「愛呵過正好食」。𠊎兩隻手承起該垤「派」，毋使呵過、淨用目珠摎佢記錄：一粒萋萋个草莓睡在賁賁幼幼个乳油面、乳油底下夾等一層潤潤个紅豆心，承等佢兜个係一垤拶實个餅皮。該垤點心無黨無派，乜毋係愛還麼儕人情，就單淨係一垤珍惜同學緣同學情个「真情派」！