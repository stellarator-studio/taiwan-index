---
issue: 46
title: 自由自在
author: 王秀容
author_wikidata: Q98096261
author_wikidata_link: https://www.wikidata.org/wiki/Q98096261
date: 2013-11-21T00:00:00.000+08:00
topic: 懷想
difficulty: 1
wikidata: Q98095385
wikidata_link: https://www.wikidata.org/wiki/Q98095385
---
誠濟這馬的學生囡仔佇咧揀高中的時，較想欲讀查埔查某攏有的學校，較無想欲讀女校。一樣米飼百樣人，愛尊重逐人想法無仝。毋過我一直感覺足奇怪。我就問學生囡仔，𪜶講「查某學校管足嚴，較無自由」，這我就無同意囉！你曷(a̍h)無去讀，你那會知？其實查埔查某攏是人，顛倒查某囡仔普遍來講較乖巧，較好教。我讀高雄女中的時，毋捌看過老師大聲細聲喝，嘛無感覺有人共阮管甲叫毋敢，所以「無自由」應該是「人講一个影，伊生一个囝」。這馬阮查某囝讀查某學校，老師佮學生的感情嘛攏好甲若姊妹仔，啥物代誌都攏會當直接講，直接教。
我閣問學生，到底原因是啥，𪜶才發出「嘛因為查埔查某做伙讀冊較好耍」，這我就了解囉，因為青春少年兄，一下到高中，翼股硬矣，頷頸比國中較硬掙(ngē-tsiānn)，想欲有愛情是少年人正常的心聲。毋過，我猶是有淡薄仔無仝的看法，我認為緣份天註定，三冬短短足緊過，人生敢干焦這三冬的機會？我顛倒較鼓勵學生囡仔，珍惜讀女校的機會，因為出社會了後，查埔查某做伙接接(tsih-tsiap)的機會足濟，會當佇女校享受全部攏是女性的自由，是無幾个。若有聽我苦勸的人，到尾攏會翻頭共我講有影。
讀大學的時，蹛佇查某宿舍，當然有濟濟的自由。大學是走揣愛情的好時機，查某囡仔變甲較愛媠，毋過，佇宿舍內底，就無需要抹紅點胭脂，短褲穿咧會當看著白白的美腿，閣有其他自由自在的代誌，親像提衫去浴間仔洗身軀，減提一領，減穿一領行出來嘛無人會著驚。
我這馬嘛是蹛佇查某宿舍，只是加一个毋捌查某人嘛愛自由的老伴。我佮阮彼兩个查某囝，將厝當做查某宿舍，自由自在穿甲誠凊彩。熱天穿甲薄縭絲，無先約的人客若挵門，阮毋是先開門，是先大聲叫三聲，笑笑仔叫人客等一下hânn，隨兇兇狂狂傱入去房間換衫，才袂無體無統。阮翁到今猶定定罵阮三个，其實伊查埔人熱天會當褪腹裼，對查某人來講是足無公平，佇厝裡，毋是佇社會，自由自在互相尊重，日子才好過！若無，來投票論輸贏講！