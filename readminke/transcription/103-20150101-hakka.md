---
issue: 103
title: 食朝
author: 張美容
language: 海陸
date: 2015-01-01T00:00:00.000+08:00
topic: 懷想
difficulty: 2
wikidata: Q98095930
wikidata_link: https://www.wikidata.org/wiki/Q98095930
---
這下人暗睡晝䟘，又愛上班、上學，無恁勤(kin)也無恁大神氣去煮一餐朝來食，加勝三步腳就有一間店仔，由在你愛買中式个包仔、饅頭、卵餅，抑係西式个麵包、漢堡、三明治來做朝，都非常方便。懶尸个𠊎，幾下十年來朝晨頭就毋識開火灶咧，無開火灶毋代表𠊎食得慣這兜東西，心肝肚還係當想念阿姆逐朝晨準備个飯菜。
記得𠊎爸朝晨頭最好食糜，見吩咐𠊎姆煮糜，𠊎姆就一頭煮一頭念：「學老人正有朝晨頭食糜，𫣆俚客人斯有食硬飯牯定，食糜哪有氣力好做事！」好得屋下無一儕做粗事，糜還係當受歡迎。該時飯桌頂除了一缽淨米糜外，還有鹹卵、肉麩、醬菜、地豆米，𠊎爸盡肯講：「朝晨頭食齋齋無恁多油氣，歸日就鬆爽。」
飯桌頂𠊎最好食个就係醬菜咧，這兜醬菜全部係用𠊎姆自家翕个黃豆豉醬个，樣式盡多，有切到一垤一垤个水菜頭；有擘到一絲一絲个薑嫲絲，還有一圈一圈連皮對析破个菜心，這兜醬菜咬起來「錫！錫！」滾，又脆又甘甜，盡合𠊎个口味。𠊎爸還喊𠊎兜將洗淨、切好个鹹菜，摎地豆米共下食試看啊，無想著非常合味、特別。一屋人逐朝晨圍等圓桌講講笑笑、快快樂樂食朝，哪係這下各人拿等一份買來个早餐，帶去上班、上學食做得比个。
下把仔，𠊎姆斯煮一缽豬肉糜定，該時个豬肉大體係本地人用汁水畜个豬仔，阿姆打早去豬砧下割轉來，到糜會煮好咧，正加落剁綿个豬肉，這種豬肉又萋又甜，煮个糜特別好食，在該物質較缺乏个時代，有一缽恁樣个豬肉糜好食，感覺盡幸福、盡滿足。
這幾日天氣當冷，朝晨䟘床，拿等一個麵包；兜等一杯牛乳，看著這冷泧泧个食物，特別懷念阿姆燒熝熝个糜，摎自家醬个醬菜。阿姆多歲咧，也多年無翕黃豆豉咧，無辦法醬這兜醬菜來食，外背買个，毋單淨添加盡多調味品，對健康有影響，最重要个係少忒阿姆个味道。到這下，雖然有百百種東西好買來食朝，無想著食去食轉，最傳統、最平常、最簡單个食物，嗄分𠊎特別難忘。