---
issue: 218
title: 換工
author: 李秉璋
language: 詔安
date: 2017-04-06T00:00:00.000+08:00
topic: 抒懷
difficulty: 2
wikidata: Q98096082
wikidata_link: https://www.wikidata.org/wiki/Q98096082
author_wikidata_link: https://www.wikidata.org/wiki/undefined
author_wikidata: Q98096269
---
孔子講：「禮失而求諸野」，係講時代變化真緊，文化抑係風俗若失去，無定著在較掖僻个所在猶有保留。換工，在工業時代真罕見，毋過在成過農業社會係真普遍个。像蒔田、挲草、割禾、捋瓜、割菜、鬥鬧熱、鬥相共，攏係靠換工。照《孟子．藤文公篇》內底講个：「詩云：『雨我公田，遂及我私。』惟助為有公田。由此觀之，雖周亦助也。」換工真有西周井田制度大家作垺作穡、耕田个影留落來。
成過蒔田步步靠人工，對撩秧子、擔秧擔行田塍、蒔田、輪輪仔，這兜若毋係共莊人無即係自家个親戚。大家你拁𠊎做，𠊎拁你做無計較。尤其係蒔田師傅在蒔田个時，猶會比哪儕蒔較緊，著面蒔，著面講事，著面拚緊，真緊即會䀴著田慢慢青起來啊。偎半晝時，猶有主人家特別準備个鹹糜，食起來特別好食，大家拚著三、四碗。早冬禾个挲草，實在真艱難，又溼又熱，手愛挲草，腳愛爬，腰痠到硬討斷去，大家嘛係愛刻耐做。
捋瓜个時，係大家頭歡喜个，雖然講愛打早四點出即愛出門。飯吂食，毋過坐在里阿卡面上食著白白个土司嘛真歡喜。到田个時，天甫光，靠著經驗拁車崠个物件搬落車，鋪布帆、笠婆戴好，一手擎剪，一手擐水桶落田捋美濃瓜。若捋著得蜂叮抑係必箍个，這時務隨提起弓蕉刀拁皮削削个，即食起來，遐款甜甜个滋味到今想著猶擱會得人𤞚念。等瓜捋好裝籠，一兜打起來个䆀瓜即會得來鬥捋个人提轉去。所以瓜期時，逐日攏有食毋會了个瓜。有時務若鬥捋金蘭抑係小玉西瓜，即有西瓜好食，實在全然好。
莊底若有人渡新娘辦桌，歸莊大家來鬥鬧熱，裁竹、搭布帆、借八仙桌、長凳、碗公這兜攏在前一日即攏愛辦好。遐暗夜食閒頓个時，鬥鬧熱个人大家即在遐作垺食飯，有講有笑，細子人在遐走來走去，實在全然鬧熱。反轉日，更加鬧熱，像係歸莊在辦喜事，大家歡頭喜面來去得人請。等鬧熱過後，大家鬥收桌，拁菜尾漕落大鑊，囥真多鹹菜、筍乾、丸子煮得佢滾滾，有一組人即用鉛桶扛菜尾去莊底分，遐暗夜桌崠即擱加一落有鹹菜、筍乾味个菜。現時工業時代，這兜換工無去啊，成過對莊頭熟到莊尾，現時多了交際應酬，嗄欠了人情味。