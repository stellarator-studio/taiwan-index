---
issue: 132
title: 臺灣朴樹
author: 彭瑞珠
language: 四縣
date: 2015-07-30T00:00:00.000+08:00
topic: 文史
difficulty: 2
wikidata: Q98095967
wikidata_link: https://www.wikidata.org/wiki/Q98095967
author_wikidata_link: https://www.wikidata.org/wiki/Q98096341
author_wikidata: Q98096341
---
「媽，𠊎愛換手機仔！」
「好啊，看哪頭大樹較涼！」樹下等。
天時恁熱，強強都會晒死鬼了，哪頭大樹較涼？該頭異好，臺灣朴樹，𠊎兜講嗶哱樹。暑假時節，一樹青葉密無縫摎日頭遮到揫揫揫，樹下盡涼。樹身硬、淨俐，得人驚个弄毛蟲全全去做靚靚个揚蝶仔了，無麼个蟲仔，樹下尞涼毋使驚會分蟲仔蜒著，做得放心坐尞、定定仔撥涼。尞到落水？日頭雨，毋怕！風馳雨，毋驚！略略仔長緣油滑个葉仔講，雨落在厥面項會漂(piu)走，毋會涿著𫣆。
臥頭看，葉莖下有一粒一粒青青、會熟水吔个嗶哱子，嗬嗬，拿一支細洋刀仔去脣項个竹園，取一廿長、手指公恁大个竹笐，再取一支手指尾恁幼、硬直个竹截，拈一粒嗶哱子摎佢揤到底，過拈一粒在面頂哱啊去，哱歸下晝仔都毋會懶。有時噼噼滾大嫲聲、精砉砉仔，有時軟軟弱弱、哱(bud)毋得出，山風不時乜來𢯭手打分數，逐粒个得分都無共樣。
一粒一粒仔拈毋得揫？阿姨菜園脣打到結結个爛布子，同佢取一葩來準銃子？該會有五公醢好食！爛布子也係一粒粒仔，毋過佢打到歸樖囉仔、葉形較圓、樹仔較矮，人家做醬菜愛用，變鬼變怪講分毋清楚，五公醢敲啊去，正(zang)正經眼茫鼻花戇戇分毋清楚！
頭過，阿公个山峎有一頭嗶哱樹，嗶哱樹下係𠊎摎阿婆熱天尞涼、掌對門茶園田坵、講山腳下該條河壩極多齣事个地方。佢青悠悠个樹葉、大家相搶泌背个嗶哱子，係熱天个一種風景。熱天，佢像一支遮仔分人遮涼；寒天，厥葉仔落到淨淨，伸著硬程个樹身摎𫣆講，有捨正有得。寒天一過，佢就煞猛出葉綻花，清明時節一粒粒个嗶哱子就摎葉講，一路青到熱天哦，共下。
臺灣朴樹，一種拗蠻老个樹種，渡異多人避暑，也留到異多人个記才肚。