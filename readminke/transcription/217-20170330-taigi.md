---
issue: 217
title: 人食老
author: 陳憲國
date: 2017-03-30T00:00:00.000+08:00
topic: 生活
difficulty: 1
wikidata: Q98095605
wikidata_link: https://www.wikidata.org/wiki/Q98095605
author_wikidata_link: https://www.wikidata.org/wiki/Q98096340
author_wikidata: Q98096340
---
1998年彼陣，咱的電視當咧流行一句臺語，講：「人食老有三䆀，哈唏流目屎，放尿厚尿滓，泄尿兼滲屎。」彼年的四月底，當時臺灣省政府的文化處佇新竹師範學院舉辦第一屆本土語言競賽，阮幾个評審感覺彼句話無蓋文雅，就同齊合作，創作另外一句來代替，彼句就是：「人若食老，坐咧直哈唏，倒咧睏袂去，見講講過去，隨講隨袂記。」後來，捌有人共我講伊自細漢就常在聽阿母咧唸這句話，當然我是無咧共信篤。
時間過著實在有夠緊，目一下𥍉，二十冬就欲過去矣。到這陣，我嘛算是誠有歲矣。猶會記得我少年的時陣，全世界的人口大概是30億，到這陣，全球的人口己經超過73億矣。若照國際間的慣勢，用聯合國的定義，年歲超過65歲就算是老人。咱臺灣佇1993年底，老人的人口數就已經超過7%，進入「高齡化社會」矣，預測會佇2018年，老人的人口數會超過14%，就成做「高齡社會」。閣根據政府當局的統計，這馬咱臺灣老人的人口數已經超過青少年佮囡仔矣，咱臺灣老人的問題，就變做愈來愈重要矣。「高齡社會」的老人照護當然是真大的社會問題。這是政府部門著愛負責任去解決的。毋過，若干焦欲靠政府嘛是會好袂完全，老人本身嘛著愛有好的配合才會完滿。
我個人認為人食老，佇心理上佮日常生活上攏著愛有相當的調整。心理上一定著愛會曉想，橫直都知影人一定會行到上尾的坎站，閣行偌久攏是加趁的。若會曉按呢想，就毋免逐項計較甲齊著。對囝兒序細免傷過頭操煩。人講：兒孫自有兒孫福，免去煩惱十三代的囝孫無米通煮飯。對親情五十著惜情，若共想講無定著閣再做伙也無偌久矣，有啥物通好計較的呢。日常生活方面，可能著愛恢復去過去物質上無蓋富裕的彼當陣，簡單就好，嘛會愈健康。逐日魚魚肉肉食甲傷過豐沛，無定著真緊就會去見著天使。菜蔬佮果子著食著時、價數閣當俗的，這才是上健康的食物。
有人講：活動、活動，欲好好仔活著愛加振動。除了個人本身的活動以外，上好嘛著愛參加社區的各種團體的活動。若準講家己一个不時坐踮厝裡，一日講無三句話，不如冗早去揣天使做伴。當然，可能有人因為身體上的各樣，活動方面較無遐爾四序，總是嘛著愛往這方面去思考，予咱的老人生活過著較有意義。