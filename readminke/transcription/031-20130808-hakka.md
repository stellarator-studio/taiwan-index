---
issue: 31
title: 絭
author: 邱一帆
language: 四縣
date: 2013-08-08T00:00:00.000+08:00
topic: 文史
difficulty: 2
wikidata: Q98095835
wikidata_link: https://www.wikidata.org/wiki/Q98095835
author_wikidata_link: https://www.wikidata.org/wiki/Q98096293
author_wikidata: Q98096293
---
出世時節，阿姆講𠊎薑根薑根、手腳像鉛線仔樣，看起來身體弱漬漬仔。對歲過無幾久，阿姆就帶等𠊎去三灣石哀該位，燒香拜拜，祈求石哀分絭𠊎戴，帶分𠊎康健，也帶分𠊎平安。當記得細細仔時節，頸根項一條紅紅个絲線，串等一隻圓圓个東西，在吾身項晃啊晃仔，晃啊晃仔，緊晃𠊎緊大，正知該圓圓个東西安到銅錢，該紅紅个絲線就安到絭索。
逐年石哀生該日，阿姆準備好牲儀，就會帶等𠊎去三灣石哀該位拜喏。逐擺阿姆擺牲儀个時節，就會喊𠊎摎頸根項个絭脫下來，擺到牲儀脣頭。接等，阿姆會點六支香，分𠊎三支，佢自家留三支，共下拜天公、拜石哀、拜金爐該位个神明。半點鐘過忒，阿姆會面向石哀雙手合掌，細聲同神明講話，𠊎在脣頭聽等，當像係祈求石哀，分厥倈仔平安長大个樣仔。金銀紙燒過，阿姆同舊个絭索換過新个，喊𠊎摎絭戴轉自家个頸根項，擐等牲儀，帶𠊎轉屋家。
一直到十八歲抑係二十歲，𠊎已經毋記得哩！吾該條銅錢絭、石哀絭，也早就無在吾个頸根面項哩！聽老人家講，細人仔係講成人長大（十六、十八或者二十歲）以後就愛脫絭，就算還愛戴絭，神明也無法度保護你囉！毋過，佢還係一直保護戴等絭、還吂成年个人喔！胚想，神明係希望成年人自家做得保護自家，自家做得面對人間个所有苦難摎挑戰，怕係！
戴絭、換絭、脫絭係一個人成長个歷程，從大人照顧、神明保護到自家做得照顧自家个過程。不管你戴个係恩主絭、媽祖絭、觀音絭還係麼个絭，等到自家成人長大，面對任何个困難、承受仰般个苦難，自家總愛知得好好照顧自家，自家總愛知得好好保護大家。