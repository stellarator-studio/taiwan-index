---
issue: 77
title: 打風時
author: 張美容
language: 海陸
date: 2014-07-03T00:00:00.000+08:00
topic: 文史
difficulty: 2
wikidata: Q98095898
wikidata_link: https://www.wikidata.org/wiki/Q98095898
author_wikidata_link: https://www.wikidata.org/wiki/Q98096319
author_wikidata: Q98096319
---
金金个日頭，晒到人頭暈腦疺，外背个馬膠路像人會熔忒樣，「還熱！還熱！」這係心肝肚唯一个感覺。食飽晝，大家囥到屋肚，毋敢出去，哪(naiˊ)位恬索索仔，𠊎乜熱到昏哆哆仔，坐在肨凳頂，電扇隆隆滾響，目珠強強就會密下去，睡下當晝，係熱天最大个享受。
「並拚！並拚！」山崩地裂个響聲，一下就摎𠊎个目睡鬼嚇走，仰般眨下目定，大地就變色咧，金惹惹个日頭毋見忒，換下來个係天烏地暗，雷公響無停。「愛打風時哩！」心肝堵堵恁樣胚，水點就像細石牯樣墜等下來，黏皮，屋頂像有千萬大兵行軍；屋外像有萬人樂隊演奏，聲哨驚人。
熱天下晝个風時水，來著盡遽、盡大，最驚个係禾埕晒有穀，天一暗，阿爸、阿姆、阿叔、阿妗起腳花走到禾埕，拉盪耙儕拉盪耙；掃穀儕掃穀；遮水衣布儕遮水衣布，摎水走相追，就驚穀涿著水，該就做白工哩！細人仔也無好閒，愛煞煞摎屋背晒个衫褲收落屋來。大人細子緊緊拚拚、無閒直掣，就為著一陣風時水。
風時水盡生趣，時時會堵著人在上夫田尞，看著落大水煞煞走，無想著走到下夫田，還本本出大日頭；下把仔，還會緊落水、緊出日頭，細人仔看著這種日頭水，長下一頭拍手、一頭喊：「日頭水，晒死鬼！」感覺盡奇妙，像這恁樣个情形，愛打風時正會有。風時水還有一隻特點，來得遽、去也遽，成點鐘水就停咧，落了水後，樹特別青、路特別淨、翕熱个天也變到涼爽，在該無冷氣个時代，暗晡頭就特別好睡。
這下，時代進步，氣象報告盡準，幾時會打風時、水落幾大，天氣預報到清清楚楚，儕儕做得做好準備。尤其，耕種人毋使晒穀，大家出門有車好坐，家家戶戶又有冷氣，打風時毋打風時，嗄變到無恁要緊咧。