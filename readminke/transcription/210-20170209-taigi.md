---
issue: 210
title: 食水
author: 黃文達
date: 2017-02-09T00:00:00.000+08:00
topic: 生活
difficulty: 2
wikidata: Q98095593
wikidata_link: https://www.wikidata.org/wiki/Q98095593
author_wikidata_link: https://www.wikidata.org/wiki/Q98096345
author_wikidata: Q98096345
---
咱人的身軀有百分之七十是水，可見食水的重要。若是食著䆀水，極加是吐閣落；啊若無水通食，親像轎車水箱焦焦，真緊就會無命。臺灣地區有豐沛的雨水，可惜多數瀉落大海無無去！佳哉天公伯仔存好心，吩咐塗肉出手鬥相共，共四界溜旋的雨水掠入去地殼的空隙，成做一座闊莽莽的地下水庫！
古早人倚溪食溪，倚潭食潭，無水無泉的只好去揣塗跤底討。地下水囥佇深深的所在，是欲按怎欶起來？虎逼著矣，頭殼常在會發珠！老祖先尾仔想出挵鼓井的好步數。鼓井水一下上(tshiūnn)起來，彼款的歡喜袂輸挖著石油仝款，老歲仔人喙笑目笑挲喙鬚，少年的拍噗仔兼喝咻。
阮遐的鼓井無時行鬥加轆仔，pōo-pîn是手勒(li̍k)索仔，拔桶縋落去，搐咧、掣咧，人、水佮桶仔做伙跳舞！這愛有淡薄仔技術，大喙開開的鉛桶才會認輸，乖乖仔沕落水裡。徛家倚鼓井的較好運，蹛較遠的就真克虧。毋管捾一桶，抑是擔兩桶，一逝接一逝，做新婦的逐工攏著拂甲規身軀汗。
後來有『phòng-phuh』仔通揤(ji̍h)水，無偌久閣發明『mooh-tà』，煮食、洗盪加真快活。想袂到好好水煞予工廠的汙染拍歹去，透濫怪怪的鐵鉎味佮降降的臭腥味，有想欲閣活的攏毋敢閣食！聽講八卦山跤的「紅毛井」水質真讚，載水的人相爭去排列，無疑悟新聞雄雄報講遐的水垃圾，內底驗出超磅的大腸菌，好日子無久長，天又閣烏一爿！
好佳哉這馬水道管鋪透透，食水蓋利便，政府頓胸坎掛保證，請大眾安心使用！毋過眾人的心肝猶是驚驚膽膽，因為水廠摻氯(li̍k)落去消毒，白滾水食著煞佮地下水仝款苦苦。而且厝尾頂的水塔定定積一沿塗沙，水道頭流出來的水閣不時黃晃黃晃，正常人看著攏會著生驚！
水道水無夠四序，毋才貴參參的濾水器賣了真交易(ka-ia̍h)，廠商趁甲油洗洗。路邊的加水站生理嘛削削叫，人頂懸閣有貼某乜單位檢驗合格的商標，講是純天然的礦泉水，甘甜好落喉，泡茶的芳氣特別厚！十箍銀橐(lok)入去，一桶20『lip』的山泉水連鞭貯甲滇滇滇！啊水對佗位來？啉了敢有敗害？管待伊喔！相關單位若無欲插，消費者嘛無想欲知。