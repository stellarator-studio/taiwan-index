---
issue: 184
title: 戆狗想食豬肝骨
author: 張美容
language: 海陸
date: 2016-08-04T00:00:00.000+08:00
topic: 抒懷
difficulty: 2
wikidata: Q98096036
wikidata_link: https://www.wikidata.org/wiki/Q98096036
author_wikidata_link: https://www.wikidata.org/wiki/Q98096319
author_wikidata: Q98096319
---
前幾日去市場割豬肉，豬砧个頭家看𠊎買買揫盡多樣，就當阿莎力割一垤豬肝送𠊎。當久毋識食豬肝咧！𠊎暢樂樂擐等豬肝轉到屋下，倈仔一看著就講：「豬肝係豬仔解毒个器官，豬仔食个飼料可能有生長激素、瘦肉精，最好毋好食。」心臼續等又講：「有年紀个人咧，腹內做毋得食忒多。」你一句、佢一句，講到𠊎毋知愛摎這垤豬肝拂忒好抑係煮來食好。
記得𠊎細人仔時節，大家毋係日日有肉氣好食，𠊎姆長下會準備一、兩樣私伽菜分𠊎婆摎𠊎公食，毋係豬肝湯，就係肉散湯。第一擺看著桌脣个豬肝湯，一垤一垤个豬肝還餳人哪！𠊎摎老弟、老妹毋知頭天，相爭愛挾來食，𠊎姆黏皮咄𠊎兜講：「恁無規矩，戇狗想食豬肝骨得似！」細人仔平時想愛食豬肝，就像戇狗想食豬肝骨樣。𠊎婆惜孫，會挾幾垤分孫仔、孫女食，佢最惜𠊎，總係偷偷仔多挾幾垤在𠊎碗肚。在該時開始，豬肝在𠊎心肝肚係最高貴个食物。
無想著以後，「戇狗想食豬肝骨」這句話，長下響在𠊎耳空脣。因為從細𠊎婆就惜𠊎、縱𠊎，愛麼个就有麼个，毋識失望過。到𠊎婆過身後，就無恁好空咧，尤其𠊎座大，下頭有五個老弟、老妹目激激看等，𠊎姆對𠊎个要求，總係用「戇狗想食豬肝骨」來應𠊎。毋好講「豬肝骨」這種無个東西，就連豬肝乜高高在上，閒時閒節也難食著，所以𠊎姆應𠊎這句話，代表𠊎係戇想啦！毋過，𠊎逐擺還係「鴨嫲嘴罔吮」，希望有一、兩擺做得合意。唉！該願豬肝个日仔啊！
頭擺無恁豐湧个年代，豬肝做得補血，係盡有營養个食物，這下个人山珍海味食多，營養過多，無麼个人愛食咧！自然豬肝个價錢斯跈等便宜，幾十銀就買一大垤，還長下分店頭家拿來搭秤頭用。𠊎想就算有「豬肝骨」，好命个狗也可能毋愛食咧！看等桌頂个豬肝，想起頭擺个種種，煮來食好啦，續摎𠊎對𠊎婆个思念共下吞落肚。