---
issue: 127
title: 鳳凰花開
author: 張美容
language: 海陸
date: 2015-06-25T00:00:00.000+08:00
topic: 懷想
difficulty: 2
wikidata: Q98095961
wikidata_link: https://www.wikidata.org/wiki/Q98095961
author_wikidata_link: https://www.wikidata.org/wiki/undefined
author_wikidata: Q98096319
---
一落校門，就看著操場遠遠該頭，兩間孤栖栖、烏疏疏个日本式教室脣頭，一叢又高又大个鳳凰木，開到一樹个啾紅，連背後、頂高个藍天，也襯到著火樣，晟到人目珠擘毋開。一早看著這熱情个花，人乜跈等精神起來，老舊个教室也試著明亮盡多。幾下十年過去咧，這種景致，還真真存在𠊎心肝肚，久久難忘。
對細人仔來講，鳳凰花係仰般珍貴个花，毋單淨花靚，還好(hoˊ)搞。記憶中，細妹仔長下在鳳凰木樹下，拈一蕊分風吹落地泥个鳳凰花，一部分、一部分擘下來，鬥出一隻閕翼想飛个蝶仔。到秋天鳳凰花謝忒，結出一莢一莢長長彎彎像關刀樣个豆莢，細倈仔摎燥忒个豆莢摘下來，準刀仔打打鬧鬧。不管細倈仔抑係細妹仔，斯搞到當有興頭。
大部分學校就有鳳凰木，到較大兜正知，六月滿樹紅釘釘个鳳凰花、摎樹頂鬧熱煎煎个蟬仔聲，係摎大家預告離別个時間到咧。鳳凰木開到鋪天蓋地，就像為著黏時愛踏出校門个畢業生，奉獻一樹个鮮花，摎熱情个祝福。在該下開始，看著鳳凰花開，有花開時優美風景个歡喜，也有離別到來个感傷。
一年一年，到鳳凰木開花，學校「青青校樹」个畢業歌就開始唱起，總分𠊎想起自家久無見面个同學、久無問候个先生，摎早就失忒个青春；加勝看著六、七歲入學，就在身邊捩上捩下个學生仔，又長大畢業咧，目汁就跈等流下來。熱情又無情个鳳凰花啊！仰般你熱情如火个外表裡肚，囥等追人離開个無情。
毋知哪個先生講：「幼稚園脣个鳳凰花開咧。」𠊎聽著，總有特別个感受，鳳凰花像一隻符號，代表「離別」；像一種呼喚：「珍重、珍重！」希望從今以後，看著樹椏頂鬧鬧个鳳凰花，像千百隻紅色个蝶仔，等待大風一起，共下飛向藍天綠地，多兜熱情，少兜離情。