---
issue: 137
title: 「雨季」在越南（上）
author: 劉玉蕉
language: 大埔
date: 2015-09-03T00:00:00.000+08:00
topic: 懷想
difficulty: 2
wikidata: Q98095974
wikidata_link: https://www.wikidata.org/wiki/Q98095974
author_wikidata_link: https://www.wikidata.org/wiki/Q98096359
author_wikidata: Q98096359
---
悠悠个白雲，在海外，跈緊風个腳步溜過來觸過去，共樣恁自由。在藍藍个天頂，唐僧帶核孫猴精一陣人行過天河，蜘蛛精變海盎，變龍變虎，大戰厥這兜。千奇百怪个變化，分人發呆，餳人个恬靜。在他鄉，在這親兄弟樣个東南亞，慢慢悠悠，一頓腳斯餳來一陣雨，將熱天个燒氣，逐到矮山坪該片去。「雨季」个越南，無臺灣个翕、臺灣个熱，嗄有雨落過後个清涼。
在越南落腳个姪，在這熱都會死人个大暑日入新屋，吾這兜海外个親人，攎攎扐扐歡喜來鬥熱鬧，款款揫一千擔大人細人个等路，一陣人直飛對越南來。看著倈、心臼還過三個孫，阿哥阿嫂嘴脣个笑斯無停過，係驕傲乜係安心。建築起勢个姪，在越南打拚幾年過後，在市區外圍个西貢河脣，自家起一間新屋來戴。用心設計過个新屋，素絲又派頭，行三步腳斯到个河濱公園。鋪坪个草埔青溜溜，法國殖民時代留落來个大樹，葉青遮日，直直挺挺企在大河壩个兩片脣、公園肚。少撇風搓个摧殘，壯旺个樹身展現大自然生生不息个生命力。蟲在草埔叫，鳥在樹頂鳴，河壩肚三不二時，還有載送農產、商品个細船慢慢駛過。心情，在他鄉，像天頂恬靜个棉花雲，悠悠，悠悠……。
共樣係人，一落泥斯注定有無共樣个命運。屋家肚請有兩個佣人，有一個，結婚前到妹今四年生咧，還在姪个屋家𢯭手。姪个妹吂對歲，眾人愛惜，一喊著厥名斯笑，丟芮大等斯知得愛使妮，怪毋得面頰卵分人唚去硬硬愛溜皮。所有人送个名牌嬰兒衫，著毋去還有好留分親戚朋友拈，逐日像芭比娃娃樣个打扮，分白淨个佢越致得人惜。來到這，一屋人圍核圓桌食飯，係享受乜係歡喜事。臺灣菜、越南菜，好料日日變款，屋家个糕餅、水果乜毋識斷過。享受這一伸手，麼个斯款便便个同時，你還會感受著，人確實還有層級个分別，共樣係黃膚身个人，有个人斯自從毋識上桌食飯過。嘴項還有糕餅个香，毋過該佣人个妹企在阿姆身邊，兩粒目珠捉吾這兜挾菜、食點心个人客。該緊相个孤栖身影，分𠊎毋盼得，東西係甜个嗄有酸澀味。嬰兒噭咧，佢斯遽遽走去揇、渡，細人渡細人，分𠊎愐起該食番薯糜个艱苦年代。人个命運，正經一落泥斯無共款！