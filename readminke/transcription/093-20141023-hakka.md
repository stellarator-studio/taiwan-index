---
issue: 93
title: 銅鑼杭菊
author: 徐汎平
language: 四縣
date: 2014-10-23T00:00:00.000+08:00
topic: 景點
difficulty: 1
wikidata: Q98095917
wikidata_link: https://www.wikidata.org/wiki/Q98095917
author_wikidata_link: https://www.wikidata.org/wiki/Q98096311
author_wikidata: Q98096311
---
時節來到秋冬，還吂得時轉寒，苗栗銅鑼就落雪哩喲！無講你定著毋知，𫣆臺灣个「雪景」，除忒五月雪油桐花，還有這時節當落等个「杭菊雪」。逐年兼兼十一月，杭菊一蕊一蕊開起勢，開到榮榮該下，就像一場大雪落過，滿坪雪白。
杭菊原旦係中國杭州个作物，民國五、六十年該下，臺灣開始引進、栽培。銅鑼九湖因爭地質、氣候適合，就變做全臺灣杭菊種盡多个位所。杭菊係漢藥个藥引仔，又做得泡來食涼，當有經濟價值。毋過，佢愛異久來種，種起來又愛異多工，實在無恁該！三、四月仔種落去，直直愛到年底正有好收成。過程當中，斷心、除草係基本个，又還愛搭架仔、牽網仔、剪杷畀固定、矮化，打个花正會結。等到有好收成吔，又愛還較多个人工來摘。摘好焙燥，六、七斤仔蝕做一斤輕輕(kiang kiangˊ)仔，嗄蝕毋去耕種人肩頭个重擔。
八十年代，中國大陸个中藥材大量進口，量多價低个菊花打壞吔一旦个行情。後生人又毋甘願留在莊下傳承家業，銅鑼杭菊个產業，就衰弱忒吔。這幾年仔，農業轉型，休閒產業時行，各個地方利用花海、景觀設計个方式，餳著外地遊客行入農莊。順等這陣潮流，銅鑼杭菊正又再過返生。逐年這個時節，花開吔，人客就會來到銅鑼行尞，同白个、黃个、粉紅个杭菊，共下翕相。這細細仔个兼山鄉鎮，加添吔色彩，就恁樣活絡起來。就像茶罐裡肚，添入滾水以後，活生个杭菊花。
時節來到秋冬，苗栗銅鑼落雪哩喲！田洋禾黃豐滿，青青个芋葉跈風擛手，杭菊花鋪好歡迎个地毯，家鄉个土地換好新衫，等等你來尞。