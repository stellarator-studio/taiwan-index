---
issue: 37
title: 長流水
author: 邱一帆
language: 四縣
date: 2013-09-19T00:00:00.000+08:00
topic: 文史
difficulty: 2
wikidata: Q98095844
wikidata_link: https://www.wikidata.org/wiki/Q98095844
author_wikidata_link: https://www.wikidata.org/wiki/Q98096293
author_wikidata: Q98096293
---
記得有一條河壩，對山頂流到海脣，青山做伴，花草陪伴。清清个流水，畜養歸群个魚蝦，也提供脣頭个鳥獸、人家日常个用水。一年透天，河壩水對上背流到下背，對頭前流到尾項，流出靚靚个風景，乜流出靚靚个風情。這河壩水，就係一條長流水，長流在大家个心肝肚。
頭擺人年節㓾雞捋鴨，會先將頸根項个毛挷淨，再使菜刀割斷頸根个血管，一儕揢等雞鴨个腳根，膚身托高高，一儕摎雞鴨个頸根放低低，分雞鴨个血，順順仔流入碗公裡肚，一直到血流淨、雞鴨毋會停動為止，再放入滾滾个燒水裡肚熝過。該央時，有當多人家，同雞鴨擐到河壩或者圳溝脣去挷毛、翻腸、夾毛菇仔，無用个腸屎、毛菇仔就放長流水裡肚，分佢漂流、打走。
字紙毋好亂丟亂攉，無成會讀書毋識；字紙係講拿來坐，驚怕會綿屎朏喔──這係還細時節聽阿公講過个話，還深刻在吾記性个面板項。還記得有一擺跈等阿公个屎朏尾，去到莊項大廟脣个火爐前，摎屋家擐來字紙籠个字紙，一張一張放入爐空肚去燒。阿公念念有詞、過化存神，爐火煙灰跈等流動个風，飄上天頂、直達天庭，續後摎燒過个紙灰裝入銅笐仔，委到坑仔裡肚，分長流水帶到當遠當遠个地方去。
在該自來水吂有普及个年代，衫褲襖婆、盆頭鑊蓋洗洗湯湯，會去到長流水个所在；長流水，也係大人細子搞水洗身仔、摸螺挖蟹个天堂；爺哀係過身，子女在法師个帶領之下，會去到長流水个所在，向河神買水，洗淨身項个屙糟同冤屈；廟項醮典，信眾會去到長流水个所在放水燈，招引水路个孤魂野鬼，來享用普渡个盛宴，在法師个誦經行法之下，鬼魂得著超生……。
在該自來水吂有普及个年代，做得講所有生活个一切，就離毋開長流水。長流水，一直長流在每一儕人个心肝肚。毋過講也奇怪，這下个人總知自來水，毋知麼个安到長流水，也毋知，自來水乜係來自長流水个呀！