---
issue: 206
title: 賣藥仔
author: 王秀容
date: 2017-01-05T00:00:00.000+08:00
topic: 懷想
difficulty: 1
wikidata: Q98095586
wikidata_link: https://www.wikidata.org/wiki/Q98095586
author_wikidata_link: https://www.wikidata.org/wiki/Q98096261
author_wikidata: Q98096261
---
「廣告」佇較早的閩南語叫做「賣藥仔」。電視無遐發達的時代，三不五時暗頓食半飽，就聽著規逝巷仔放送的聲，「食飽趕緊來大埕，阮有好空的報你看」。這時阮遮的囡仔兄、囡仔姊，手捀飯碗，飯猶未食煞，心早就飛飛出去矣。阮聽著鑼鼓響連天，偷影著電火光映映(kng-iànn-iànn)，飯就凊彩扒扒咧，毋管阿母桌頂攢啥。當欲出門，囡仔伴拄好來相招，探頭對阮兜看，濟人較有伴，就一行三五名，穿淺拖仔、攑椅頭仔，三步做兩步行，趕欲去搶頭前的好位啦！
去到空地仔遐，人早就𤲍甲洘秫秫、滿滿滿。逐家那講那笑，目睭那金金看，耳空那斟酌聽。頭家銅鑼摃三聲，拄開喙攏是「小弟來到貴寶地，毋是欲拍拳賣膏藥，是有好空的欲報恁知，予恁買會著，俗有著，買袂著，心肝會礙虐……」逐家聽甲信信信，這馬想來，分明是頭家愛食假細膩，枵鬼假無意。囡仔看台仔頂唱歌的搖咧、搖咧，就鬥鬧熱，綴咧共噗仔聲催落去。有當時仔𪜶會變把戲。等唱煞、演煞，頭家就開始賣藥仔。這就是我細漢理解的「廣告」。莫怪，1970年代有電視了後，逐家嘛慣勢共節目內底的廣告時間，叫做「賣藥仔」。
彼當陣的電視廣告，『báng-gà』無賣藥仔，會賣『乖乖』佮『謝謝』樹奶糖。其他的節目，有影是賣藥仔較濟，捷看嘛攏會曉背矣，毋過囡仔人是袂去買藥仔啦！就按呢，賣藥仔的時間，就有其他的路用。阮兜較散，小學猶無電視，攏是欲暗仔去阮同學阿弟仔𪜶兜看『báng-gà』佮歌仔戲。逐工準時去看，看甲𪜶阿媽講，叫我規氣予𪜶做新婦。我聽著足歹勢，毋過為著欲看電視，我嘛是牢佇遐。等到賣藥仔的時間，我會假無意小出去咧。彼時賣藥仔就是賣我救命仙丹。
後來，阮兜買一台中古的、烏白的電視，若搬到賣藥仔的時間就足濟代誌通做囉！國中、高中愛聯考，為著消除看電視的罪惡感，我就趁賣藥仔的時間緊背冊，無就是第一節的賣藥仔去承水，第二節去洗頭，第三節去洗身軀。若親像咧做兵，跤手足緊，時間閣算甲峇峇峇，這馬想著誠恐怖。到大學讀外文系，我迷著電影，閣因為蹛學校的宿舍，無電視通看，煞變做毋知電視廣告是咧賣啥麼膏藥矣！