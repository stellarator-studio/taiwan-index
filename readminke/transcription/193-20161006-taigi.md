---
issue: 193
title: 生日
author: 陳憲國
date: 2016-10-06T00:00:00.000+08:00
topic: 生活
difficulty: 1
wikidata: Q98095567
wikidata_link: https://www.wikidata.org/wiki/Q98095567
author_wikidata_link: https://www.wikidata.org/wiki/Q98096340
author_wikidata: Q98096340
---
聽講全世界上濟人唱的歌就是「祝你生日快樂」這首歌。因為現此時世界上有73億外的人口，平均每一日就有200外萬人咧過生日。這首歌曲是佇1893年，由美國Kentucky州的PattySmithHill&MildredJ.Hill兩姐妹所寫的，原本的曲名是「逐家𠢕早(Goodmorningtoall)」。雖罔以後是用各種無仝的語言唱出來，曲調應該差不多是逐家攏知影的彼款旋律。
生日快樂歌的歌詞，無論是用啥物語言唱出來，應該攏是重複唱「祝你生日快樂」遮爾單純才著。毋過若講起生日是按怎算的，恐驚見就無遐爾簡單囉！這是因為所用的曆法有佛曆、回曆、西元、陰曆……等等的無仝，逐年的日數就無一定攏仝款。
就我個人來講，我捌共朋友講過我有三種生日。我真正的生日，應該是阮兜彼本「生時簿」面頂記載的「庚辰年2月初5辰時瑞生」，是自日本時代所留落來的，用咱人起頭的舊曆來算的。若照推算，應該是彼年新曆的3月13才是我正港的生日，毋是以後去役場報戶口的四月初一彼日。雖罔是假的生日，毋過是法律有認定的，這个假的生日嘛過數十年矣。
古早咱人講：「生會過雞酒芳，生袂過四塊枋。」這句話是咧講做人老母的十月懷胎的辛苦佮彼當陣生囝的危險性。對開始有身到順月生產為止，10月日的辛苦勞碌，毋是查埔人會當理解的。到甲生產的時若生有順利，才有通做月內食雞酒來補一下仔身體。啊若生袂過咧，四塊枋仔凊彩釘釘咧做棺柴扛去埋就準拄好矣。毋才有人講生日是母難日，是用來紀念老母的，𪜶無咧過家己的生日。
大多數的人攏是一年過一擺生日，若是干焦欲過舊曆生日的，上少會一冬過一擺，有當時仔若拄著三年一閏，閣會一冬過兩个生日。若是過新曆生日的，又閣是2月29閏出世的，著愛四年才會當過一擺生日。啊若欲予新曆佮舊曆是仝一个日子，大概著愛19年才會拄著一擺。所以並無一定過一改生日就加一歲遐爾仔單純。
生日本底就是一个真普通的日子，除去季節性的無仝以外，應該是無啥物特別的意義，毋過就是有一寡愛生言造語的人靠這个議題咧賺食，講啥物落塗時八字命。有時閣有人會開一寡錢，用毋是自然生產的方式來製造好字運。時代都已經到甲這个坎站矣，頭殻著愛較清醒咧，莫閣再去相信彼款有繐無捾的齣頭。