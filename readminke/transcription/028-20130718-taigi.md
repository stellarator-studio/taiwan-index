---
issue: 28
title: 未食五日節粽
author: 王秀容
date: 2013-07-18T00:00:00.000+08:00
topic: 懷想
difficulty: 1
wikidata: Q98095364
wikidata_link: https://www.wikidata.org/wiki/Q98095364
author_wikidata_link: https://www.wikidata.org/wiki/Q98096261
author_wikidata: Q98096261
---
一到五日節，「未有五日節粽，破裘毋甘放」這句俗語，四界攏聽會著，若像隨時會鼻著人咧煠肉粽的芳味。這句俗語，勸人天氣多變化，五日節過才算熱天，進前，甘願予衫做奴才，毋通欲穿揣無路來。華語內底嘛有仝款意思的，叫做『未吃端午粽，冬衣不可送』。報氣象的記者嘛搬臺灣俗語出來鬥，予肉粽節加滋味，予咱那食肉粽那看電視，閣兼學俗語罔趣味，母語嘛才袂拍交落無彩去。
我逐冬食著頭粒五日節粽，毋是想著破裘仔愛放毋放，我是「未食五日節粽，毋知鄉愁遐爾重」。五日節的一禮拜前，阮二姊用這馬足利便的『宅急便』，寄一捾家己縛的肉粽分我食。一接著，我就隨提一粒退冰了，用電鍋炊來食。下港的粽一窒入喙，隨少年三十幾歲，若像轉去國中那耍水那洗粽箬的日子，熱天有彼款足涼的工課，有夠讚。後來，阿公阿媽過身，無人縛予阮食，阮三个姊妹仔，就買料炒料到縳粽煠粽，有模有款。
粽箬仝款是我來洗，免技術愛有耐心的工課，毋過，彼擺我有縛著誠濟肉粽，會曉縛粽，表示已經大漢。大姊款的料比阿媽較豐派，伊毋知去佗位學來的，毋但秫米愛用油蔥仔酥炒過；蝦米、香菇、半精肥的豬肉、鰇魚，用紅蔥仔頭芡芳了，閣濫中藥房拆轉來的五香炒甲芳貢貢、貢貢芳；閣有塗豆、規粒的鹹卵仁佮規粒的栗子。縳家己食好，若欲賣會算袂和。那縛著那煠縛好的粽，一鼎愛煠點半鐘。我這个洗粽箬耍水上涼的細漢的，就加一項上熱的工課──顧火。
有影比以前較好食，顭顭顭、芳芳芳。這就是正港用煠的好料的下港粽。二姊寄來就是這味，佮北部若粽箬包油飯用炊的無仝。食著下港粽，才知影阮姊妹仔的感情縛比粽較絚，一直捾規總(tsáng)，才知我思念故鄉的心情遐爾重。