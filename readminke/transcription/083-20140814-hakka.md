---
issue: 83
title: 晒被骨
author: 徐汎平
language: 四縣
date: 2014-08-14T00:00:00.000+08:00
topic: 懷想
difficulty: 2
wikidata: Q98095904
wikidata_link: https://www.wikidata.org/wiki/Q98095904
author_wikidata_link: https://www.wikidata.org/wiki/Q98096311
author_wikidata: Q98096311
---
人講：「吂食五月粽，襖婆毋入甕；食了五月粽……」「麼个天時吔！還一眠床大被？你毋會熱，𠊎看著就會出一身大汗喔！」係啦，毋單止五月粽，連七月半粽就會有好食吔，吾大被還本本絮在該。逐擺就想等：下禮拜尞日正來……、下禮拜尞日正來……，就恁樣一日挨(aiˊ)過一日，反正，六月天公，還愁佢無日頭喺？
「趕恁好天，被毋遽个晒晒啊！煞煞啊！」好啦好啦！做阿姆个人，總會學著幾步仔唐僧唸唸(ngiamˇ ngiam)个孔竅，摝到這兜孫猴仔乖乖䟘身來停動。被單、枕頭帕，剝吔愛搐搐啊，正漿茶箍泡，同佢亼亼淨來。被骨呢，就擎到盡樓頂抑係禾埕該去，拔上圖牆，無就攤到地泥項晒，晒晒啊還愛同佢貶面。還愛不時掌等，毋好分狗仔走上去搵。異多頭路愛做呢！
「啊喔！若个麼──个被骨！仰會恁樣爛爛擐擐呢！」路項行等過个阿梅姑婆，頭那一臥啊起，就看著吾該領爛擐被。
這講起來實在異敗勢，𠊎從細仔就當會拉尿。日日發夢尿出尋便所，一哪就尋，舂出舂入、踩踩踏踏──總算分𠊎尋著哩！褲一脫、腳一跍，一管燒暖个洗身水……啊！醒吔！喔呵！尿乜拉出來吔！這頭拉忒換頭睡，第二日，又拉；睡較出兜仔、較入兜仔，又拉！同𠊎共下睡个大姑同阿姊，就恁仔一路分𠊎「逐」到眠床脣。係講又堵著寒天，被骨、眠床墊毋得燥，該大家就還較無結煞吔哪！拉尿嫲，拉到大，拉到連被骨就拉歿忒！到今想著就好笑。阿婆識講過，牛眼乾燜甜糯飯，做得食拉尿，毋過，這對𠊎來講，仰硬硬就無效呢？
寫到這，一日又會過忒哩喲！下晝四點邊仔，日頭吂落山，被骨就好收起來哩！講日頭落山吔正收，驚會打露水。入被入好，搐搐仔、搭(dab)搭仔，該萋萋、酥酥个大被，有日頭个香味。啊！無搵在頂項碾兩圈仔放佢，𠊎還毋盼得囥上棟呢！