---
issue: 9
title: 阿茲海默症
author: 彭瑞珠
language: 四縣
date: 2013-03-07T00:00:00.000+08:00
topic: 新知
difficulty: 3
wikidata: Q98095814
wikidata_link: https://www.wikidata.org/wiki/Q98095814
---
過晝，外勞又𢱤等八十歲个伯婆過家尞欸。阿伯婆自家還曉得行、尋人尞，毋過驚怕佢跌倒、出去尋毋著屋轉，還係愛人掌等正做得。醫生講佢著(cog)著(doˋ)阿茲海默症，又安到腦退化症，一般人講老人痴呆症──盡早係德國精神科醫生、神經病理專家愛羅斯‧阿茲海默在1906年起勢描寫記錄个，後來就用厥名仔來安這種症頭。
「媽！仰摎菜腳仔攞到湯裡肚呢？」「係啊！愛較省儆兜仔！莫打爽！毋好恁折福！」阿伯婆還應異遽。總係，輒輒毋記得東西放哪位，尋毋著自家个東西，又還會疑狐人同厥東西偷囥起來。下擺仔，毋記得自家正食飽晝，又怪怨心臼：「有閒尞當晝，無閒煮飯分人食，異不孝。」毋知佢係挑事還係老欸、呆碓了──一擺、兩擺做事、收揫東攞西合搣到不褡不膝，講佢又詐聽，反應還算遽，毋過應到分人鬥毋著，搣到屋下人強強會癲忒，厥手腳也毋靈動了。該下，就係這症頭个早期了。
幾隻月前，阿伯婆看著厥孫郎像看外人樣仔緊相、當歡喜个講：「阿富哥這隻倈仔還斯文哦！」（失認症）。有成時，想毋著佢愛講个話（命名不能症），輒輒拿鬥毋著个話來鬥（言語錯亂症），毋過，還異肯講。這下，厥話緊來緊少欸。暗晡頭䟘起來遊遊野野、抺抺摸摸，屙屎屙到一便所，下擺仔還扡來膏壁，較難挨(ngai)。既經係中度阿茲海默症了，智力退化到七歲以下欸。
到重度該下，話語能力可能退化到伸著幾隻仔字，行動能力乜會退化到像嬰兒仔樣仔，專專愛偎靠別人來服侍，平均時間就伸無三年了。
灶下、茶園、菜園，該聲胲亮亮、活跳个身裝仔還在吾目珠前捩捩轉，屋面前外勞又𢱤等八十歲个佢行過。後生个、老欸个佢，一𥍉目過。