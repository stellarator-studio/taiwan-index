---
issue: 8
title: 語言內底的鱟
author: 邱文錫
date: 2013-02-28T00:00:00.000+08:00
topic: 文史
difficulty: 3
wikidata: Q98095340
wikidata_link: https://www.wikidata.org/wiki/Q98095340
author_wikidata_link: https://www.wikidata.org/wiki/Q98096294
author_wikidata: Q98096294
---
講來奇怪，現代台灣人對鱟(hāu)並無熟似，毋過，咱的語言內底煞有真濟佮鱟有關的詞句，可見較早的台灣人一定佮鱟有真深的關係。
鱟的外形親像龜，毋過伊的殼是兩橛(kue̍h)，頭前彼橛較大，會使用來𣁳(khat)水，叫做鱟桸(hāu-hia)，現代人用葫蘆瓠破爿(phuà-pîng)做水𣁳仔叫做匏桸(pû-hia)。鱟殼金滑，閣小可仔彎曲，古早厝的瓦鉼仔(hiā-phiánn-á)嘛金滑彎曲，所以嘛叫做鱟鉼仔；馬鞍藤的葉嘛是金滑彎曲，就叫做鱟藤。鱟尾𠕇𠕇尖尖，親像一枝刀，所以攕刀(tshiám-to)叫做鱟尾刀，現代的刺刀嘛叫做鱟尾刀。共鱟反翻身(píng huan sin)，會看著腹肚遐一片一片的濾水閘仔(tsa̍h-á)，親像現代的百葉窗，所以咱就共百葉窗叫做鱟百冊(hāu-peh-tsheh)。
講完外形，換講伊的特性。伊的跤手慢頓，所以人講鱟跤鱟手，就是佮趖跤趖手仝款意思，有人外號叫做海鱟、大鱟、鱟跤蟯(hāu-kha-giô)，攏是供體伊跤手趖。另外一句儑蟳等鱟(gām tsîm tán hāu)，就是『守株待兔』的意思，因為欲等伊趖到位，愛等甲斑鴿吼矣。
鱟的另外一個特性就是好量，予人欺負袂抵抗。一句話講「毋共(kāng)蟳，欲共(kāng)鱟」，就是驚歹人，凌治好人。「好好鱟刣甲屎流」，是講共好好一件代誌舞甲袂收山，因為刣鱟真簡單，鱟袂滾躘(kún-lìng)，煞刣甲狼狽去。
雖然咱生活中較罕得看著鱟，毋過，這種古生物毋但已經活佇世間幾若億年，嘛活佇咱的語言內底，咱就毋通予伊消失去。