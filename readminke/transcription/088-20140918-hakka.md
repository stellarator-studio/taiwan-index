---
issue: 88
title: 毛蟹
author: 邱一帆
language: 四縣
date: 2014-09-18T00:00:00.000+08:00
topic: 懷想
difficulty: 2
wikidata: Q98095911
wikidata_link: https://www.wikidata.org/wiki/Q98095911
---
日頭下，圳溝肚，脣項个石縫仔，伸出毛蟹个兩支大夾，大夾面項絨絨个毛，流水梳到一條一條，對清清个圳水面頂看下去，仰般條理清楚。阿明輕手輕腳打水尾，一步一步行兼該石頭縫，黏邊手一抓(saˊ)，厥姆佢正好，恁注死！手指嗄分毛蟹夾著，目珠窟一下碼灌入大水，痛到緊喊阿姆哀！
毋盼得放過毛蟹，阿明盡命牯愛同毛蟹拉出來，毛蟹乜拚命牯退入深深个空肚去，阿明个手毋知樣般嗄在空肚石縫卡著，無法度再過伸入去，乜無法度同毛蟹拉出來，出入就毋得。仰結煞？阿明用盡歸身个力，尿就險險洩出來，正同該支左手挷出來！該載正得，手伸得出來，毋過，手指嗄夾著一支毛蟹夾──毋著！係分毛蟹夾夾著，毋得㪐正著，這滿該死哩！
夾到緪緪个毛蟹夾，害阿明痛到會夭壽，佢目汁含等，遽遽用正手兩指，硬硬同夾仔挩下來，手指面兩點分毛蟹夾著个痕仔，清清楚楚、積血積血！阿明心肝肚想：「捉毋著毛蟹，毛蟹夾乜毋好打爽！連蝦公共下摎佢帶轉去炒，同肉挖來食，再摎厥毛刮忒、串肥料線，拿來做夾仔搞，分人經驗一下分毛蟹夾著个痛……」。
阿明當記得，三十零年前還讀國小時節，分毛蟹夾著个這隻故事！三十年前，小南埔莊外个大河壩、外崗圳、中央圳、莊項个圳溝、脣頭个坑仔，阿明對水頭到水尾哪位就有行過，哪位就有搞過。佢輒常看著毛蟹、釣著毛蟹、食著毛蟹。阿明盡記得，有一擺落大雨、出汶水，佢在坑仔釣毛蟹，毛蟹一擺就兩隻、兩隻分佢釣起來，無一點鐘，就裝淰歸錫桶，佢歡歡喜喜擐轉屋家，分阿姆做料理。又有一擺做大水个臨暗頭，阿明看著歸群歸群个毛蟹，蹶上石䃗，跈著山溝山壢行等上……。
三十年前，哪位就有、麼人就做得捉、麼人就食得著，該河壩、坑仔、圳溝肚个毛蟹，走到哪位去？三十年後，政府大量對中國進口，廢田坵、挖魚塘來畜个毛蟹，講啊著一隻就愛幾下百銀來買，麼人買得起、麼人食得起？阿明實在愐毋解。