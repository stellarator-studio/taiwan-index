---
issue: 162
title: 頭擺的硩年錢
author: 藍春瑞
date: 2016-03-03T00:00:00.000+08:00
topic: 懷想
difficulty: 2
wikidata: Q98095527
wikidata_link: https://www.wikidata.org/wiki/Q98095527
author_wikidata_link: https://www.wikidata.org/wiki/Q98096370
author_wikidata: Q98096370
---
大概仔是1959年，阿爸42歲彼冬，伊工課碌過頭去，目睭仁佮面色反黃，規身人厭𤺪甲無元氣，即時趕去基隆病院檢查，講是肝病，醫生講所有的穡頭愛總插起來袂使閣做，若無會過症去。彼陣，我讀瑞芳國民學校2年。
到遮來矣，阿爸心肝掠坦橫，共厝內大細項代誌吩咐才19歲的大姊，放捒6个囡仔，𤆬阿母離開瑞芳，做陣去外位仔養靜，頭尾足足有冬外遐久。上佳哉的是阿爸的頭家猶有淡薄仔天良，發一半的月俸予阮遮的囡仔疕做安家費。嘛拄好大姊有夠大漢，煮飯、洗衫逐項會，啊若無，阮兜這口灶毋知會變甲按怎，就無法度去臆矣。
閣跳年的新正，咱人正月初二，我佮兩三个囡仔跍佇稻埕塗跤兜耍沙，舞甲一頭一面的時陣，無張持聽著人咧講阿爸佮阿母轉來佇寮仔內，自按呢跤手拌拌咧，躘起身用走的傱轉去工寮。
遠遠未到的進前，有看著瘦身閣薄板的阿爸坐佇門墘總鋪的頂面，手架佇囡仔寫宿題的冊桌仔，桌頂有一緟毋捌看過，黃㽎㽎號做「柳丁」的果子仔，疊尖尖排佇頂面。毋知是傷久無看著的款，心肝內有彼種較慘怨慼的鬱卒，凝佇心肝內，干干仔講袂出喙爾。
徛倚來寮仔前，手扞咧門斗，人小可仔膽膽，喊一聲：「阿爸…….」話都未煞，即時心酸喉滇，克虧的目屎強欲輾落來。
伊擛我去頭前，手提一个紅橐仔㧣予我講：「這予你硩年…….。」閣紲手拈一粒柳丁講：「提去灶跤，叫阿母切予你食。」
我頓蹬差不多是一兩秒，隨共這站仔粒積佇心肝頭的鬱卒總踢去半天外，喙仔笑笑，伸手共紅包接過來，越頭用走的去揣阿母。
那行那敨紅橐仔，內底有一張5箍的新銀票仔。㧣倚來鼻空口，出大力顧去欶新錢的油滓味，差一點仔就去踢著石頭跋倒。這是我按細漢到今，從古無遮爾仔好額過的紀錄，歡喜甲強欲袂擋得，無khuà去切手內彼粒柳丁來食，親像一隻無時閒的草蜢仔，開步趒出去外口。
