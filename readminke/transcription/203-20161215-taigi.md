---
issue: 203
title: 迷人的臺語歌有夠奅
author: 黃文達
date: 2016-12-15T00:00:00.000+08:00
topic: 懷想
difficulty: 2
wikidata: Q98095582
wikidata_link: https://www.wikidata.org/wiki/Q98095582
author_wikidata_link: https://www.wikidata.org/wiki/Q98096345
author_wikidata: Q98096345
---
今年的「金曲獎」頒獎典禮猶原沖沖滾，音樂人「陳建瑋」又閣雙手攬「最佳臺語男歌手獎」佮「最佳臺語專輯獎」的獎座。伊穿一軀西裝有夠奅(phānn)，徛佇台仔頂用『mài-kù』大聲喝：「唱臺語歌真siap-phānn！」
干焦做兩塊唱片，就上台領4枝獎座，會使講是滿分的歌王！伊發心欲予全世界的人煞著咱的歌。2014年《30岀頭》的〈糞埽人〉溢滿一粒一的才情，『MV』心適閣趣味，譬相(phì-siùnn)僥倖的大官虎，剾洗歹心烏漉肚的生理人，替悲苦的「無力者」發聲。2016年的《古倫美亞》佮華語歌真有繃，〈烏鳥〉提名「最佳作曲人獎」，〈生份的情歌〉提名「最佳作詞人獎」，〈Would you be my girl〉提名「最佳編曲人獎」，出擢的水準正港無地看！
2016年的『諾貝爾』文學獎頒予偉大的美國歌手『Bob Dylan』，呵咾伊寫出詩情寄意的好歌，鑽迵烏暗的空縫，引𤆬光明的向望。咱臺語歌仝款有豐沛的詩情，情感樸實閣飽滇，參人生的酸甘苦澀上鬥搭。唱的人歡喜，聽的人煞心。古早有激五仁的〈天烏烏〉、活跳跳的〈牛犁歌〉，日人仔時代有溫馴的〈望春風〉，自由的年代有勇敢的〈島嶼天光〉，一字一句攏敨放土地佮咱人的心聲。
「滅火器合唱團」佮國立臺北藝術大學鬥陣創作的〈島嶼天光〉成做民主運動的代表歌曲，對「太陽花學運」唱到總統就職典禮，得著第26屆金曲獎的「最佳年度歌曲獎」。臺語歌佮華語歌有比並，在來受著金曲獎的肯定，「江蕙」得著第1屆的「最佳女演唱人獎」，「洪榮宏」得著第2屆的「最佳男演唱人獎」，「林強」的〈向前行〉得著第3屆的「最佳年度歌曲獎」。「江蕙」的〈家後〉得著金曲獎2000年至2008年「我的最愛．一首歌」的榮譽，佇離婚率衝懸的無情時代，煉出翁仔某痴情的雞湯，點著(to̍h)婚姻靠岸的燈塔。
耳空內若貫入金曲三冠王「蕭煌奇」的歌聲，常在會目屎四淋垂。天團「五月天」唱〈志明佮春嬌〉，聽著真爽！歌王「劉德華」唱〈世界第一等〉，聽著真暢！第51屆金鐘獎的頒獎典禮『Rock』天王「伍佰(Gōo-pah)」押後演唱〈難忘的鳳凰橋〉，逐家聽甲醉茫茫。迷人的臺語歌，真正有夠奅！