---
issue: 150
title: 田坵講話
author: 劉玉蕉
language: 大埔
date: 2015-12-03T00:00:00.000+08:00
topic: 懷想
difficulty: 3
wikidata: Q98095991
wikidata_link: https://www.wikidata.org/wiki/Q98095991
author_wikidata_link: https://www.wikidata.org/wiki/Q98096359
author_wikidata: Q98096359
---
重陽過撇，年斯漸漸行入尾聲咧，燥絲絲个秋風，一陣接一陣吹過黃臘臘个禾田，日頭下該金色个浪花，跈風跳舞，餳來臨暗个日頭，搵浴在這片金色个海肚。風溜溜，在恬靜个莊下放勢打潑賴，暗分个日頭絲，還係金皙皙，兩儕湊緊，斯在這片黃金平洋項，盡命種觔斗搞囥人尋，飽米个禾串頭沉沉，分厥等搣都硬硬會斷截，頭那晃去乜快愛喊毋敢咧。
割禾哩喲，吵人个機械聲，嚇走田肚絡食个瓦雀，無結煞个厥等，歸陣比比企在半天高个電線上背，細細个頭那毋會安生，不時斡過來斡過去，目珠也跈頭那睞來睞去，尖尖个觜斯吱吱喳喳唊無停，目神肚有驚心，聲調肚有不滿。該行啊過，斯將拂頭个禾串，總掃入肚屎肚个大東西，毋單淨吵耳，還過齧察到得人惱，半頭穀串都無伸，愐著竇項不管時都嘴擘擘个細鳥子，這兜做人爺哀儕个鳥，著急著命，跳上跳落，這種驚怕自家細鳥子會枵著个心態，眾生共樣。機械、農藥……，原旦使得輕可絡食个事頭，這下緊來緊難哩喲，該代代相傳个絡食方式，過時咧，生命還係愛延續，仰結煞呢？人類曾使毋得同大自然和平相處？這兜鳥，較愐都無解。
好得，這恁久來有一陣後生人，陸續轉去老屋田坵耕種，講麼个採用自然耕種法來耕田打林。所有耕作過程，做下無用著徑鼻个農藥，連草都任在佢生，用接近原始个方式，來對待腳下个土地。泥肉接受著這善意个訊息，佢開始呼吸，筋脈个停動牽線到老頭擺，敏感个小動物，係上天盡單純个子兒，連著這條生命訊號咧，斯開始蠕蠕動。蟲䘆鬆泥，蝶來生卵，草竇躍上躍落个，係好唱歌个唧唧蟲。知名个鳥、毋知名个鳥，乜做下目瞋瞋掌核這垤地土，大自然个食物鏈，恬恬在這位寬寬運轉、循環。這同大自然共線路个田坵，所種出來个東西雖然媸，毋過特別香，特別甜，盡重要个係，安全百分百。這對注重養生个現下人來講，係優先考慮个食材喔。
毋過，分𫣆等先輩愐毋通个係，明明斯上天賜分𫣆人，簡簡單單免致肚飢个食雜，做麼𫣆人愛費恁多心神，行恁多彎彎斡斡个徑腳路，臨尾正又過貶倒轉來行前人个路呢？