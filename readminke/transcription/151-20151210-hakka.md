---
issue: 151
title: 覓蜆仔
author: 張美容
language: 海陸
date: 2015-12-10T00:00:00.000+08:00
topic: 懷想
difficulty: 2
wikidata: Q98095992
wikidata_link: https://www.wikidata.org/wiki/Q98095992
author_wikidata_link: https://www.wikidata.org/wiki/undefined
author_wikidata: Q98096319
---
「黃金蜆！黃金蜆！愛買兜仔無？對肝盡好哦！」市場个魚販仔見看著人過，就招人買，𠊎看著篩仔肚一隻隻金黃金黃个蜆仔，就想著細人仔時覓蜆仔个情景。
在鄉下，覓蜆仔係細人仔最好个事情，一方面有正當个理由好搞水，一方面在該食著(zhog)無恁豐湧个時代，又有好做菜，所以在尞日，鄰舍湊啊著就共下去覓蜆仔。係有較大个人渡，𠊎姆成時也肯分𠊎跈等去，𠊎像飛出鳥籠个鳥仔，一頭行一頭跳，暢到奈毋得，這下想起來，嘴丫角還會慢慢弛起來。
這隊覓蜆仔个人，實在生趣，有个一隻手扐盆仔、一隻手拿𥯥箕，盆仔肚還愛放一支細沙耙；有个一隻手扐鑊仔、一隻手拿畚箕，鑊仔肚還愛放一支細钁頭，大家斯驚東西毋罅齊，覓个蜆仔毋罅多。𠊎屋下無這兜傢伙，帶个東西最簡單，一頂笠嫲抵日頭、一隻細盆仔張蜆仔，就恁樣定定。
𠊎兜最常去个位所，係就近个大圳溝，這條圳溝有兩、三公尺闊，水到膝頭下恁深。落到圳溝肚，𠊎用手捧起圳溝底个泥沙，目珠金金看裡背有蜆仔無，係有就煞煞拈起來，像著(chogˋ)著(doˊ)獎券恁暢。痀忒久，腰骨痠軟咧，就企等用腳踔，踔了等水鮮，就會看著囥在圳溝底个蜆仔走出來，一晝邊下來雖然覓著無多，𠊎還係試著盡歡喜。其他人就無共樣咧，用細沙耙、細钁頭摎圳溝底个泥沙耙落𥯥箕、畚箕肚篩篩仔，歸十隻蜆仔就在面前，覓著半面盆較加係常有个事情。也有人除了覓蜆仔以外，還用𥯥箕去插圳溝脣草竇肚个蝦蜚仔，轉去熇熇仔又係一盤菜。
𠊎同學最生趣，吂覓蜆仔就先用圳溝水洗頭那，等蜆仔覓好，頭那毛也燥咧，摎學老人講个：「一兼二顧，摸蜆仔兼洗褲。」實在還相像哪！可惜毋記得幾時，𠊎姆就交代，這下家家屋屋个屙糟水就排到這圳溝去，落去腳會綿忒，覓个蜆仔也食毋得，從該以後，覓蜆仔伸著係𠊎兜朋友打嘴鼓个話題，無人識去覓咧。到這下，圳溝也弇忒咧，童年个種種，也共樣弇在𠊎个心肝肚。