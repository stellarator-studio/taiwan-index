---
issue: 71
title: 天公有保庇
author: 藍春瑞
date: 2014-05-22T00:00:00.000+08:00
topic: 懷想
difficulty: 3
wikidata: Q98095414
wikidata_link: https://www.wikidata.org/wiki/Q98095414
author_wikidata_link: https://www.wikidata.org/wiki/Q98096370
author_wikidata: Q98096370
---
大里簡（宜蘭大里）的天公廟講欲翻厝尾頂的舊瓦，欠一台貨仔車載柴料佮枋模，阿爸伊較熱性，就招我去遐做公工，起起落落搬差不多五逝的工課，誠緊就煞矣。欲走的進前，廟公共一塊吊佇運轉台的平安符替我結予好勢，才佮阮相辭。
斡出去廟埕是下晡二點彼跤兜，我干焦穿內衫、短褲，窗仔門總共絞落來搧風，嘛是熱到叫毋敢。駛到倚海的大路，隨鼻著海風的鹹濕味，嘛看著青ling-ling的海水，車內即時有淡薄仔涼涼，人就加爽快濟矣。
沿路無啥車咧走，阿爸坐踮邊仔早都睏甲鼾鼾叫，是毋是舞了傷忝，連我嘛目睭皮愈來愈重，幾若遍，瞌落去閣金起來的時陣，心肝頭攏會掣一下，強欲起雞母皮，頭殼內不時都咧大聲喝講愛停落來路邊眯(bî)五分鐘，嘛有叮嚀家己袂使啄龜、毋通睏去……雄雄閣金起來的時陣，目睭前有一枝電柱直透㧣(tu)倚來，講是有較慢，彼時陣袂輸有人放劍光咧，目睭前爍一下，捎我的雙手共『han-too-luh』小可仔偏過去正爿，拄拄好予車頭閃過，隨聽著後斗㧎(khê)著電柱「碰」！一聲……車身略仔敧去，險仔栽落去海跤。阿爸驚一下隨精神起來，我是差一絲仔就破膽去，趕緊踏擋仔歇落來路邊，心肝咇噗惝、凊汗㴙㴙滴。
聽候回魂轉來，頭殼有較精光的時陣，趒(tiô)落來路邊巡輪胎，攏飽飽無破風，毋過倚尾溜的車箅仔有卯一搭，外漆落足大片，這聲，若無駛去保養廠板金敢就會煞咧。順紲越頭，看遠遠彼枝差一點仔予我無命的電柱，伊恬恬𫞼佇遐，佮我烏仁對白仁，袂輸共我會失禮、坐(tshē)毋著的款勢。閣翻轉身𬦰起去後斗巡紮去現場的家私頭，攏原在好好，無幌出去車外，嘛無摃歹去。上佳哉的是人攏平安無代，有小可仔拍驚慄色爾。閣起行的時陣，阿爸講：「是車內的平安符咧保庇，咱才有這个福氣，後過著愛較捷去天公廟遐拜拜！」