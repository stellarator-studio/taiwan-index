---
issue: 237
title: 賊牯
author: 徐姿華
language: 大埔
date: 2017-08-17T00:00:00.000+08:00
topic: 抒懷
difficulty: 2
wikidata: Q98096106
wikidata_link: https://www.wikidata.org/wiki/Q98096106
author_wikidata_link: https://www.wikidata.org/wiki/Q98096312
author_wikidata: Q98096312
---
吾老屋在當單純、當恬靜个東勢莊下，鄰舍當互相，係一個當有人情味个好所在。因致讀書、食頭路較方便，吾等搬到臺中戴，毋過，一到放尞日，吾等姊妹斯會相招共下轉老屋戴兩日。平常時，鄰舍也會同吾等𢯭掌屋，分吾等當安心。
半年前，禮拜六臨晝，𠊎先轉到老屋，一落車斯試著怪怪──仰脣鎖好个廳下門會留一縫？行偎去看，阿姆唉唷！地泥下留有一支當粗、當長个撙篦同一隻手落，撬壞个鎖頭散都一地泥，連門都撬壞撇咧。𠊎著驚下，驚怕係有賊牯來揙東西，也毋知這賊還有囥在屋家肚無？黏時先打電話去派出所報案，過催老弟遽遽轉來處理，電話打撇，正注意著自家个手緊掣，心臟像打鼓樣咚咚滾緊跳。
過十分鐘左右，派出所个巡佐同里長共下趕到位。巡佐戴核手落細義打開門，先入到屋家肚巡過一遍，確定賊無在屋肚，正分吾等入去看有打毋見麼个無。無幾久，鑑識組个人員來採證據，鄰舍看著巡查車停在吾屋面前，也來關心。去派出所做好筆錄，里長也拜託巡佐同巡查愛加強巡邏，還分莊項人安全同安心。
毋過，一個月過撇，無捉著賊無打緊，該賊又來咧！同正整好个門、新安个鎖做下撬壞。三禮拜後，賊又來咧，吾等共樣又報案、整理、修換門鎖。過一個月左右，賊過來咧，屋肚地泥下有兩隻當清楚的泥鞋印，巡佐又帶核鑑識組个人來採證據，厥等還安慰吾等講，這擺有鞋印，應該尋得著該個賊咧。
其實，老屋肚除撇電視、冰箱、簡單个音響同兩臺舊電腦以外，還有幾隻細漢時用來囥銀角个人公，也無麼个值錢个東西咧！正經無想著，該賊牯會密密來揙，音響、錄影機、囥銀角个人公先拿走，過來電扇、電鑊、吹風機也好，臨尾，連運動鞋、枕頭、毯、茶箍粉也搬搬走。分賊牯拿走恁多東西，其實無值幾多錢，毋過門鎖換了換，該賊牯還係撬撬壞，還同間項門个鎖𢫦壞撇，門也用斧頭破去大嫲空，完全無法度修整。屋家畀揙去鬞交交，愛當多時間、當多精神來修理同整理，實在還搣嗄人。該站時間，見愛轉老屋，吾心肝頭斯拶拶，又愁又煩、又譴又驚，十分艱苦。
老弟个同學知著，䟓䟓來同吾等安攝影機，佢講：「巡查捉毋著，𫣆自家來捉。」安好攝影機个第三日，老弟半夜看著手機傳來賊牯跋圍牆入吾屋家个影像，遽遽聯絡派出所，巡佐帶兩個巡查在吾屋面前䀯賊，該賊牯背緊布袋，跋上圍牆躍落來，人吂企在，巡查斯同佢撳緊，捉轉去派出所咧！
賊捉著咧，莊項个安全、安心尋轉來咧！這下，𠊎毋使見轉去老屋斯愁，實在當好。希望該賊牯，使得好好做人，認真尋頭路做，莫過行歪路，害人也害自家。