---
issue: 234
title: 囥私伽
author: 張美容
language: 海陸
date: 2017-07-27T00:00:00.000+08:00
topic: 抒懷
difficulty: 2
wikidata: Q98096103
wikidata_link: https://www.wikidata.org/wiki/Q98096103
author_wikidata_link: https://www.wikidata.org/wiki/Q98096319
author_wikidata: Q98096319
---
頭擺个時代，莊下肚个餔娘人大體在屋下煮飯、種菜、渡人，賺錢畜大細係男仔人个事情，所以婦人家手頭無麼个錢，平常時買該買這長(diong)下來个零零星星，就係佢兜偷囥个私伽錢咧，就算囥一生人乜囥毋成幾多錢。
𠊎屋下係大家下人，摎家合眾，雖然𠊎爸座最大，毋過佢較毋惜錢，當肯大開大使，所以家就分會除會算又省儉个二叔理。𠊎屋下有一隻原則，所有人賺个錢就愛繳轉屋下，食、用屋下會負責，毋過理家个毋係𠊎爸，𠊎這桍人用錢就無恁自由。𠊎姆降有六個細人仔，長下手長長摎佢討錢買零嗒，該係小可錢，還較容易應付，到大兜，愛買書看、愛看電影、愛摎同學出去尞，項項就愛錢，所費就多咧。𠊎叔係一個盡有威嚴个人，細人仔當驚佢，毋敢摎佢討錢，𠊎姆又係一個硬性、倔強(kud kiong)个人，乜毋願摎屋下開嘴拿錢。惜子个阿姆，為著滿足子女，就恬恬仔行落間肚，𠊎兜細人仔乜恬恬仔屎朏尾跈等，看佢一頭開拖箱，一頭細聲念：「若爸一兜出張費摎加班費斯分你兜拿淨淨，𠊎想愛囥就囥毋核。」正經係多子餓死爺啊，難怪無私伽好囥！
記得𠊎愛行嫁前幾日，𠊎姆一到一到吩咐𠊎：「妳嫁過去啊，薪水愛交分若家娘，恁後生斯囥私伽會分人笑。」唉！阿姆，你敢愛看若妹仔摎你共樣分錢䌈手䌈腳？毋過可能係像種，𠊎摎𠊎爸共樣，摎錢看到化化仔。兩公婆个薪水，一儕个拿轉屋下分老人家，一儕个拿來做生活費，長幾多錢一看存款簿就知，無麼个囥私伽毋囥私伽个問題。𠊎長下想：「囥有私伽錢可能係盡快樂个事情，無人知你有一筆錢，這筆錢斯你自家做得用，實在還好！」可能係家教，𠊎恁多姊妹全部摎𠊎姆共樣，戇戇做一生人，私伽毋知在哪位！
這下時代無共樣咧，扼有一屋經濟大權个大體係細妹仔，顛倒愛囥私伽个嗄變成細倈人，長下聽著一兜做餔娘个摎老公講：「你个錢係𠊎个，𠊎个錢還係𠊎个。」𠊎毋知愛欽羨好，也係愛怪自家生毋著(chogˋ)時代好！