---
issue: 39
title: 雞仔毋見忒
author: 彭瑞珠
language: 四縣
date: 2013-10-03T00:00:00.000+08:00
topic: 懷想
difficulty: 2
wikidata: Q98095846
wikidata_link: https://www.wikidata.org/wiki/Q98095846
---
師傅話講「十隻雞仔毋見忒九隻──一看就知」。該兩隻雞仔毋見忒兩隻咧？當鬧熱哦！歸莊頂仔人唩唩嘶嘶「麼人个雞仔恁會飛？在茶園項飛了！」係唷！該兩隻雞仔當會飛，飛歸丈仔高，飛上茶園，還在茶園肚飛上飛下，搞到暢若若仔。
「戇姐婆惜外孫」！吾姆啊，捉一竇仿仔雞个雞僆仔來畜，講畜分佢較熟水兜仔、藥性走較淨兜仔，愛分厥孫仔食哇。自家畜个雞仔，煲該雞湯斯還香哦！毋過，見擺㓾雞仔，𠊎兩子哀都分奮命个雞仔、血漬漬仔个雞旺仔，嚇到眼呆呆仔、心肝嗶嗶跳；香香个雞湯，斯還鼻得著雞仔个魂魄哦，仰吞得落！伸著該兩隻雞嫲就得著養老令了，畜到變老雞嫲。菜園肚个雞塒無頂，搭一隻瓠棚分雞仔抵涼，雞屎留起來好做肥料。兩隻雞仔都畜到老翹翹、精砉砉仔，臨暗仔兩個湊等就走毋見，飛過瓠棚，飛上峎頂，去茶園肚跳舞、唱歌仔、尋食、整治蟲蝶了。
頭擺，做細人仔時節，姐婆屋下个橫屋乜有一間大雞塒。有成時，上半夜歸雞塒仔嚌嚌啾啾，一屋下人都走去雞塒逐孤盲狗。幾下擺，雞塒門關到好雪雪仔，雞仔還係毋見忒，阿蠻仔怪奇。有一擺，雞塒又乒乒乓乓了，大家都起腳走，相賽愛看係麼个鬼怪。結果，一尾大嫲尾个臭青嫲，還吞等一粒雞卵，就分大家嚇到湢瀉，瀉到無魂無影。過成點鐘邊仔，換阿姊分佢嚇到鋸鋸滾，因為阿姊一入間房，就看著該尾蛇哥，囥到厥架仔床个眠帳頂啦！
上隻月，對門阿姊个雞仔也毋見忒，還留幾下條雞毛分人譴。狗仔又先分人怪怨，搣到逐家人个狗仔都係嫌疑犯，狗仔乜毋歡喜。包尾，凶手分人尋著了，係山貓仔擎走个啦。山貓呢！臺灣个平地又看得著山貓了，還走去阿姊个雞塒鬧狗，𫣆係該譴？還係該暢？