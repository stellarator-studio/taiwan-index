---
issue: 120
title: 一大袋蘿蔔錢
author: 彭瑞珠
language: 四縣
date: 2015-05-07T00:00:00.000+08:00
topic: 懷想
difficulty: 2
wikidata: Q98095952
wikidata_link: https://www.wikidata.org/wiki/Q98095952
author_wikidata_link: https://www.wikidata.org/wiki/Q98096341
author_wikidata: Q98096341
---
「麼人啊？偷挷吾蘿蔔仔啊！」親家公騎等自行車樂樂仔箭等來，遠遠就煞猛出聲。
「若婿郎啦，還帶人來偷挷哦！」係阿細舅帶一陣都市戇來環市道路脣挷蘿蔔仔。
「嗬，鄰舍來同𠊎報，講有人偷挷吾蘿蔔仔唷，好哇，挷淨來啊！該啊，戇猴，肚項該坵較大條啦！過該啊，白菜、芫絲仔同佢挷淨來唷，人家愛來蔭水了。」臨暗仔个日頭下，一陣大人細子挷到生趣生趣，又煞煞徙步去肚項該坵放勢牯挷，親家公捉賊變指揮，喊𠊎兜煞煞摎厥蘿蔔仔挷走。七十零歲个老人家守顧等大路脣闊闊个田坵仔，無力好耕了，又愁佢兜生草毋得結煞。好得，這下連田事乜有專業个代工，放水、蒔田、巡田水、挲草、割禾，一抹煞通包，錢拜託人耕。盡尾枋个禾仔割忒，拜託佢點兜仔蘿蔔仔、菜仁仔好留分在都市打拚个世細過年，乜毋係麼个大問題。
「親家公，今年仰無金嬌仔呢？」白肉、幼嫩，聘得毋會苦个金嬌仔，想到會流口涎了。
「哦，該較早，兩禮拜仔就煞(sod)忒了，過時了，無了，愛等過忒年。」
第二年，挷蘿蔔部隊早早就出動，吂盡大个大蘿蔔、大等个金嬌仔，一布袋、兩布袋先摎人落(lau)轉去過年，阿舅講一袋分阿舅姆打蘿蔔粄，一袋𠊎拿轉去好煮分細人仔食。大蘿蔔煲排骨有醹醹大蘿蔔个味緒，緊暖就緊香；金嬌仔幼皮白肉，煲湯、𤍒起來熻蒜仔，味緒還係恁幼秀又甜香，可惜都市無所在好晒蘿蔔錢，係有好晒起來，想食就有了。
第二隻月，阿舅拿出一大袋萋萋个蘿蔔錢堵到吾手項，害𠊎看著目汁忍等險險內傷。該係趕日心仔晒起來个蘿蔔錢，砉酥、白淨，愛日頭烈烈該下晒正有恁靚个色水，愛尋盡淨个位所加紗網去晒，正做得無黏著半點泥沙仔。想著身體無異好个阿舅，在恁烈个日頭下一皮一皮仔晒蘿蔔錢，異毋盼得。該一皮一皮仔勻大勻大个蘿蔔錢，還係用金嬌仔晒个呢。
「媽，這蘿蔔錢湯還甜哦！」該還使講，惜入心个蘿蔔錢煮半肥靚个三層肉，當然乜甜。想食就有个蘿蔔錢，𠊎一細撮一細撮仔省等煮，好分該香入心个味緒在心肝肚定定仔定疊。