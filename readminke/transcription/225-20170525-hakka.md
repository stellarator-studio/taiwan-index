---
issue: 225
title: 天年各變
author: 張美容
language: 海陸
date: 2017-05-25T00:00:00.000+08:00
topic: 抒懷
difficulty: 2
wikidata: Q98096091
wikidata_link: https://www.wikidata.org/wiki/Q98096091
author_wikidata_link: https://www.wikidata.org/wiki/Q98096319
author_wikidata: Q98096319
---
好多年前，一個平時當慶腳个同事，在討了心臼以後，就長下閼捽捽仔投大家：「𠊎這綱人還衰哪！做人心臼个時節驚家娘，無想著，到做人家娘嗄變成驚心臼。想起頭擺還衰過，逐朝晨愛早早䟘床，服侍一屋大細食好朝、撿好揫正做得上班。下班轉，衫褲無跨換斯愛煞煞煮夜、洗盪，搣到星光半夜正有好休息。這下有心臼咧，話著(va+ doˊ)有好(hoˊ)清閒，無想著本本愛煮分一屋人食，心臼毋單淨無𢯭手，成時連䟘床就愛人喊，出差世正得哪！」其他同事聽著，一頭安慰佢，一頭搖頭講：「天年各變咧！天年各變咧！」
有一擺，一個老先生摎𠊎講：「你看這下細妹人著个衫褲還生趣哪！長長短短像三碫且姆樣，實在難看。頭擺人係恁樣著，會分人笑死，話著哪來个癲嫲！」𠊎聽著開玩笑講：「這位先生！這下恁樣著盡時行哦，毋係安到『三碫且姆』，係安到『多層次』个著法，細妹人著等看起來青春又有變化，𫣆俚毋好跈毋著時代哦！」佢聽著，緊搖頭講：「天年各變囉！天年各變囉！」
有一日，倈仔揇等一條長毛个細狗子跈𠊎轉外家，𠊎爸一看著就講：「狗毋好揇落屋肚，分佢在禾埕尞！」𠊎仰會盼得，煞煞講：「阿爸，𠊎个狗洗當淨，還長下摎細人仔共下坐、共下睡，毋會屙糟，當得人惜哦！」又看𠊎拿出牛肉罐頭、豬肝罐頭來分狗食，佢愐毋解，仰般狗毋係食伸飯伸菜、畜來掌屋个。恁堵好，大家出去尞个時節，看著一個人𢱤等嬰兒車，頂背坐个毋係嬰兒仔，係一條細狗子，𠊎爸看著搖頭講：「狗上眠床睡；狗坐嬰兒車；狗食比人較好，天年各變哩(leˊ)！天年各變哩！」
一日天時有滴仔冷，𠊎買兩條焙到燒燒个番薯轉去分爺哀食，𠊎姆聽著兩條焙番薯愛幾下十個銀，盡毋盼得講：「頭擺看著飯缽肚个番薯，遽遽掊開，毋敢去添佢，實在食到還驚哪！這下兩條焙番薯當一碗點心著，炆分豬仔食个番薯葉變寶、路脣有好摘个萁蕨在餐廳賣。天年各變哩！天年各變哩！」
人係習慣性个動物，老个習慣、舊个思維，深深訂在老人家个心肝肚，總係跈毋著時代个腳步，就像𠊎，長下乜會這看毋慣，該看毋順眼，認為盡多好个傳統毋見忒咧。毋過，定下心想，頭擺著(chogˋ)个事情，毋代表這下一定著，有兜變化確實係進步、係潮流，哪兜愛保留，哪兜愛改變，各人心肝肚愛有一支尺，正毋會迷失忒本性。