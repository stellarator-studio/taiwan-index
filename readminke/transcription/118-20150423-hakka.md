---
issue: 118
title: 雞酒香
author: 邱一帆
language: 四縣
date: 2015-04-23T00:00:00.000+08:00
topic: 懷想
difficulty: 2
wikidata: Q98095950
wikidata_link: https://www.wikidata.org/wiki/Q98095950
author_wikidata_link: https://www.wikidata.org/wiki/undefined
author_wikidata: Q98096293
---
下班轉屋，打開屋下大門，雞酒个味緒，就衝(cung)啊對吾鼻公入。這裡肚有麻油、老薑嫲、雞肉還有米酒共下，煮出个雞酒香。跈等雞酒香，𠊎行到灶下，看著歸鑊仔个雞酒，就放在瓦斯爐面頂。鑊仔肚黃腍腍仔个雞肉、金黃亮線个湯還過餳人个香味，害𠊎口涎水緊吞，肚屎不時喊出饑饑滾个聲。
「麼儕煮个雞酒，恁餳人食？」𠊎問餔娘。「該還使問，就係阿姆煮个啊！」餔娘一講，𠊎嗄敗勢、乜正愐著，係丈人哀愛轉花蓮之前，先煮好、留下來分妹仔、婿郎同孫女食个啊！正下班个𠊎，肚屎枵到變背囊，黏邊添一大碗公飯，淋上溫燒溫燒个雞酒、挾起香香个雞肉。一大口一大口喫、一大口一大口扒，對嘴空到喉嗹胲、對喉嗹胲到肚腸，面頰卵一下就轉紅，像兩粒圓圓、紅紅个令果(linˋgoˇ)樣仔。兩下半，𠊎就摎一大碗公雞酒攪飯囫到淨淨，歸隻圓身乜跈等燒暖起來。
該係𠊎第一擺，食著丈人哀煮个雞酒，攪入吔仰般飽足个味道；該雞酒傍飯，好食到講毋得喔！聽餔娘講，該雞仔係丈人哀自家畜个，丈人哀還㓾好、剁好、包好䟓䟓對花蓮帶到苗栗來。阿姆哀正得，吉安到南庄，愛坐火車、盤公車、行路，來到這至少乜愛五、六點鐘久。恁久个時間、恁重个雞肉愛揹愛擐，一心就係愛帶來、煮分妹仔婿郎、孫女仔食。想著這，𠊎兜仰般毋盼得；這份情，實在分𠊎兜當感動！
純純个麻油在鑊頭肚滾，放入磡好个薑嫲同麻油共下𤐙過，再放入一垤一垤生生个雞肉，用細火同佢炒，緊炒就緊放一息仔米酒，等到雞肉差毋多熟吔，再摎酒做一擺放好勢，等到酒滾，該雞酒就煮好囉！丈人哀个雞酒，就係恁樣煮出來个，又香又甜又好食，食吔保證還會尋尾喔！
毋知係毋係妹仔婿郎恁會說，逐擺丈人哀對花蓮來，總係會煮雞酒分𠊎兜食？毋著毋著，應該係阿姆个痛惜，痛惜自家个妹仔婿郎、痛惜自家个孫仔孫女。正經係「阿姆惜，雞酒香」喔！