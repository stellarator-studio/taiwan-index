---
issue: 20
title: 阿公再見
author: 王秀容
date: 2013-05-23T00:00:00.000+08:00
topic: 懷想
difficulty: 1
wikidata: Q98095354
wikidata_link: https://www.wikidata.org/wiki/Q98095354
---
暫時的離別，國語會講『再見』，咱會當直接對譯，嘛會當講予較到搭了得(lió-toh)咧；一句「再會」，表示期待再相逢，逐家歡喜閣做伙。主人送客的時，會笑笑仔講「順行，才閣來」，人客嘛會應講「有閒來阮兜𨑨迌」，表示兩人有來有往有深深的感情。
永遠的離別，仝款是用「再見」，毋過，干焦會當祝人靈魂「順行」，加加為著心理的安慰，望來生有緣「才閣來」做伴，應該是無人敢大膽講「有閒來阮兜𨑨迌」。永遠的離別，性命的長短，由在天公伯，咱做會到的是為世間留一寡精神予人體會。像阮阿公佇我國中的時和我永遠再見，毋過，伊細漢教我的「上大人，孔乙己，化三千，七十士……」猶原流佇我的血脈內底。
我聽過一个暫時再見的故事。阮朋友阿惠𪜶媽媽過身了後，𪜶爸爸家己蹛庄跤。做查某囝的驚伊無伴，想講䍱囡仔轉去予伊看，會當解伊的孤單。逐擺轉去，阿公庝孫，硬櫼嘛欲櫼出國語和孫仔開講，看阿公遐ਗ਼、遐認真為𪜶咧學國語，囡仔人嘛會捀場用離離落落的母語應，不時嘛咧鬧笑詼。阿惠講，誠見笑，怪家己佇厝無和囡仔講咱的話講予慣勢，才會害𪜶爸仔遐委屈學國語，看著孫仔歡喜，毋過心內定著足稀微。
阿惠講到今伊猶閣是查某囝賊，𪜶爸仔會學𪜶母仔款足濟物件予提轉去。有食有掠輕輕鬆鬆耍一工，閣較毋甘嘛是愛面對暫時的離別。逐家相送到門口鬧熱滾滾準備欲講再會，阿惠和𪜶爸爸，一直用國語講：『再見喔！bye-bye喔！』彼時，阿惠彼个讀二年的查某囝煞發出一句「阿公再見(tsài-kiàn)」，阿惠攑頭看𪜶爸仔笑甲歡喜甲強欲流目屎，伊心肝搐(tiuh)一下，想講無教囡仔講母語，害𪜶爸爸心稀微，算是伊不孝。伊隨講：「阿爸，有閒來阮兜𨑨迌！」𪜶囝嘛綴咧講：「阿公，有閒來阮兜𨑨迌，阿公再見(tsài-kiàn)！」