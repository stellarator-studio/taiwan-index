---
issue: 200
title: 家庭訪問
author: 王秀容
date: 2016-11-24T00:00:00.000+08:00
topic: 懷想
difficulty: 1
wikidata: Q98095577
wikidata_link: https://www.wikidata.org/wiki/Q98095577
author_wikidata_link: https://www.wikidata.org/wiki/Q98096261
author_wikidata: Q98096261
---
新學期老師愛熟似囡仔，較頂真的會敲電話佮家長開講。聽講是保護安全，通訊方便無需要去厝裡加了工。毋過，人講見面三分情，贏過電話線冷冰冰。這予我想起細漢規條巷仔上鬧熱的「家庭訪問」。老師會對巷仔口開始，一戶一戶探頭問講：「有人佇咧無？」阮規陣仝班的，就綴老師一間盤過一間。老師和家長佇內底講話的時，阮規陣囡仔就覆佇紗仔門頂懸看戲，定定攏嘛焐甲鼻頭烏嘛嘛。戲看煞，攑頭對看，看人烏鼻管，就笑甲歪腰，七仔笑八仔，足趣味。
等老師的尻川準備欲對椅仔頂𬦰起來，阮就四散飛，若鳥仔拍著驚。有的若𤆬路雞等欲共老師報路，有的是報馬仔三步做兩步行，走佇老師進前去共後一个同學通風報信。啊彼个輪著的咧？早就佇大廳面仔青恂恂，緊張甲咇咇掣。手捀茶，徛齊齊，和家長排一列，等欲受死罪。阮兜的門號牌47號，較後壁，無遐緊就輪著。雖然看起來猶涼勢仔涼勢，毋過對巷仔頭等到巷仔尾，顛倒是上拖磨，掣上久的。
等老師來到阮兜，阿母較頇顢佮人接接，干焦笑咧笑咧請老師入來坐。我是佇邊仔毋敢講話。頭前逐戶攏用投的，投囡仔佇學校佗無乖，佗欠點，佗愛父母晟教。毋知是忝矣，日頭落山趕欲收工矣，抑是臨時失電跳針矣，老師竟然呵咾我乖，足𠢕共人鬥相共。我聽著真正掣一趒。敢有影像伊講的遐讚？
老師閣共阮阿母講：「這个囡仔會曉讀冊，是規條巷仔上巧的，看會使買一塊桌仔予伊寫字，逐擺坐戶橂覆踮椅條寫嘛毋是辦法。」冊桌仔較貴，阮兜買袂起。後來阿母是去買一塊萬用的夾桌仔予我，毋過初一、十五會共我借去拜拜，三不五時會徙出來準食飯桌，賰的時間才是我的冊桌仔。想著毋免閣屈佇門口「表演」寫功課，就已經足感恩矣。閣有神明的保庇，有食飯的溫暖，我就閣較拚勢。
老師來阮兜訪問，無嫌阮兜凊彩，無嫌阮兜散赤，閣一直共我褒，為我爭取著一塊萬用的、予心情較穩定的冊桌仔，影響我一世人。細漢我綴伊的呵咾，冊愈讀愈好，這馬我綴伊的呵咾，攏想講欲按怎對學生囡仔閣較好。