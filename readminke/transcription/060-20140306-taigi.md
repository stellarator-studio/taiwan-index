---
issue: 60
title: 時到時擔當，無米才來煮番薯湯
author: 陳憲國
date: 2014-03-06T00:00:00.000+08:00
topic: 懷想
difficulty: 2
wikidata: Q98095401
wikidata_link: https://www.wikidata.org/wiki/Q98095401
---
真濟人定著攏捌聽過「時到時擔當，無米才煮番薯湯」這句話，意思是「時到日到，才看事辦事」。照阮的講法，後半句是「無米才來煮番薯箍湯」，因為是摻一屑仔米落去煮番薯箍湯當做飯食。若有人會想講番薯箍湯是歹食物仔，彼就錯囉。從到今，番薯煮湯攏是甜閣好食的健康食品，真正歹食的是番薯簽乾。
阮細漢時陣，作穡人較罕得有白米飯通食。因為作田人攏著愛繳地租、水租佮肥料租予政府，阮是講做「完租」。照規定，著愛用收成的粟仔，照公定的價數交去交予政府。彼當時政府的財政困難，政策上以農業扶持工業，所以粟仔的價數就壓較低，肥料的價數閣定較懸，致到(tì-kàu)作穡人的生活誠歹過，就有人共這款現象講做「一隻牛剝雙領皮」。
彼當陣，會記得阮有作兩甲外地，會當用來佈稻仔的水田，差不多甲外地。每冬收成的粟仔，一半較加是用來完租的，閣著愛留後冬欲用的粟種，賰的粟仔才載去寄踮米絞。數量無濟，著愛儉儉仔用，平常時仔就是食番薯簽乾摻一屑仔白米煮的飯，若欲食白米飯著愛等拜拜、年仔節仔、抑是請人客的時陣。
以早的番薯簽乾是番薯掛皮礤簽曝乾的，無揀嘛無洗過，內底加減有寡臭香(hiunn)抑是爛的，欲煮以前嘛無法度揀。若去食著這款的番薯簽乾，彼款感覺是有夠䆀的。我細漢讀冊的時，中晝頓就是攏紮這款的便當，閣是攏無炊予燒，食冷的，真正是無咧好食，我就捌食甲會驚，無紮便當去學校，中晝放予枵。有一擺予阮小學的老師看著，叫我佮伊去兜食一頓足好食的中晝頓，六十外年過去矣，我猶閣真數念(siàu-liām)伊。