---
issue: 86
title: 阿姆个新衫
author: 張美容
language: 海陸
date: 2014-09-04T00:00:00.000+08:00
topic: 懷想
difficulty: 2
wikidata: Q98095909
wikidata_link: https://www.wikidata.org/wiki/Q98095909
---
打開阿姆个衫櫥，不管哪時就有一列新衝衝个衫吊等，這兜新衫，大部分係老妹買个。阿姆長下念，著(zhog)毋去恁多，毋好再過買哩，老妹聽著，總係目珠眶紅紅，毋過，還係一領過一領緊買，麼儕勸就無效。
「阿姆為著𠊎，幾下十年來毋識靚過，𠊎買較多新衫分佢著，也無辦法補償𠊎對佢个虧欠。」這係老妹个理由。
原來阿姆降老妹个時節，月仔肚食毋著(chogˋ)東西，一個面變到紅紅腫腫，又痎又痛，一爪就爛皮。阿爸渡等阿姆哪仔醫往(gongˋ)轉就無辦法醫好，尤其天時一熱，還較艱苦。阿姆个面，在該時開始就毋識亮(langˇ)過，還衰過！該年佢正二十六歲，還係當愛靚个年齡啊！
「𠊎後生時面項發幾隻長薯仔，就無麼个敢見人，阿姆，你還勇敢喔！」𠊎將心比心講。頭擺𠊎兜還細時，阿姆毋肯提起佢个面仰會恁樣，到較大，變成𠊎兜驚阿姆難過毋敢提起，一直到阿姆多歲咧，事情也過忒恁久咧，大家正敢講起。
「一個面變恁樣，先先(senˋ senˋ)𠊎乜毋敢出去見人，毋過，屋下做生理，愛掌店，總做毋得歸日囥在間肚。下後，你兜讀書咧，𠊎又愛去學校參加你兜个母姊會、運動會，該下，斯刻耐仔去喔！毋過，也好得你兜恁增志，分𠊎盡大个勇氣，𠊎去到學校，先生摎家長總係阿腦你兜盡乖、讀書盡識，𠊎當有面子哪，哪會想著自家个面仰般！」阿姆像無事人樣講。佢越堅強，𠊎兜子女就越毋盼得。
隨等日仔過去，阿姆面項个毒排較淨咧，除了嘴脣以外，其他位所好會揫咧，可惜，阿姆最寶貴个青春也過去咧。看等一衫櫥又新又靚个新衫，雖然換毋轉阿姆个容貌，毋過，佢代表老妹對阿姆个感恩摎痛惜，也紀錄等阿姆為子女偉大个犧牲。