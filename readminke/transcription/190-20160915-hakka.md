---
issue: 190
title: 來去竹田尞
author: 吳秀梅
language: 南四縣
date: 2016-09-15T00:00:00.000+08:00
topic: 景點
difficulty: 1
wikidata: Q98096043
wikidata_link: https://www.wikidata.org/wiki/Q98096043
author_wikidata_link: https://www.wikidata.org/wiki/Q98096267
author_wikidata: Q98096267
---
屏東縣竹田鄉有超過一半係客家莊，超過一半人口係客家人，在以前六堆裡背係中堆。竹田个舊地名安到「頓物」，因為東港溪同隘寮溪在這會合，米同貨物係靠水運載到東港，在熱天落大雨、東港溪發大水个時節，船仔做毋得駛吔，就會將貨物寄在竹田，等到水退吔正做得駛船仔。這就係「頓物」个由來。
就因為愛恁仔載運貨物，故所竹田係盡早發展个所在。佢還保留早期日本時代起个木造車站，毋過因為坐火車个人客漸漸少吔，竹田站差一息愛廢站，好得愛鄉愛家个社區人士死命牯爭取，政府正撥經費下來修整，又在月臺做過新个車站。這下舊車站仔改做「竹田驛園」，尞日時節會辦活動，吸引觀光客來這細細个、有舊味緒个火車站尞。
火車站脣口个倉庫改建做李秀雲先生紀念攝影館，也做得去看，你會感覺歸到五、六十年該純樸个農村時代，用鏡頭記錄先民生活、客家文化同風俗个展現，有相當个歷史意義。還有頭前个德興碾米廠，還看得著盡懷念个礱穀機同精米機，管路共樣保留木造个，說明吔早期个竹田確實係繁華之鄉，也係資源豐富个米倉。
六堆忠義祠乜在竹田，佢原名「忠義亭」，係清朝康熙年間建立个。該時節發生鴨嫲王朱一貴事件，南部客家人為著保護家園，成立六隊義勇軍對抗，犧牲个先民就奉祀在這忠義亭。落尾又出堆幾下擺，得著皇帝頒个「褒忠」匾額，對這做得看出客家人愛國精神。來忠義祠欣賞建築之美，兼懷念過去客家先人勇敢奉獻、毋驚死个大愛。
屏東客家文物館就在忠義祠後背，係圍龍屋个設計，看起來有現代感，又有客家个元素在裡背。在館內收集盡多客家文物、先民生活用品同農具，還做得體驗自家動手做个檳榔扇哦！這滿為著保留客家文化，還有開設各種課程：客家花布、藍染、客家美食、老街个導覽……毋單只分人緬懷頭擺，又重視文化个延續同傳承。
這滿為著身體康健設想，嶄然多人選擇騎自行車運動，鍛鍊身體又可以欣賞沿途个風景。堵好竹田有國道三號同八八快速道路經過，在這下背，規劃完整个自行車道；過來在全鄉也規劃鄉道分自行車方便來行，分北路線同南路線。來這靚靚个竹田，騎等毋會製造汙染个自行車慢慢仔踏，感受醹醹个客家風情同涼涼个風，應該係人生盡好个享受。
歡迎你一個人或者邀陣來去竹田尞。
