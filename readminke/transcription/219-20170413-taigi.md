---
issue: 219
title: 魚仔話之二
author: 邱文錫
date: 2017-04-13T00:00:00.000+08:00
topic: 新知
difficulty: 1
wikidata: Q98095610
wikidata_link: https://www.wikidata.org/wiki/Q98095610
author_wikidata_link: https://www.wikidata.org/wiki/Q98096294
author_wikidata: Q98096294
---
三年前捌佇這个園地寫一篇有關魚仔的文章，篇名是〈魚仔話之一〉，有講著三種魚。我按算欲寫幾若篇，想袂到一翻身都三年過去矣，真正有影「一晃(tsı̍t-huánn)過三冬，三晃一世人」。
現時我就來講第四種魚──「三界娘仔」，華語名是『青將魚』。這是汫水魚裡真細尾的魚種，身長差不多是一公分外。伊佇清氣水溝的水面泅，所以咱會當看甲清清楚楚。啊伊生湠無濟，嘛袂規嚾規黨(kui-uang-kui-tóng)，共掠掠咧嘛無夠食一喙，所以阮攏是共掠來飼佇玻璃杯仔看媠(khuànn-suí)。
這幾十年來，環境汙染，三界娘仔煞無地看，無地看我就愈愛看。有一年，關渡的賞鳥公園內咧展覽罕見的汫水魚，我看著其中一个魚缸仔有三四尾三界娘仔，這大概是農委會特別保護才活落來的孤兒。我認真看，四尾無毋著，毋過內中一尾煞是破相(phuà-siùnn)的，身軀歪一䫌(uai tsı̍t phé)，毋過𪜶現時是「稀有動物」，農委會嘛是四兩仔甘甘(sì-niú-á kam-kam)，共伊惜命命，顧牢牢。
我一時歡喜，就轉去田庄，載兩个老大姊來看這个幾十年無見面的老朋友。𪜶嘛看甲歡喜叮噹，古早話餾袂煞(liūbē-suah)。人講老歲仔人見講(kiàn-kóng)講過去，其實連看嘛是仝款，見看(kiàn-khuànn)看過去。阮攏是按呢，愈來愈按呢。
佇咱這个臺語園地，三界娘仔佮臺語嘛有真深的牽扯(khan-tshé)呢。因為三界娘仔太細尾，所以咱臺語人會共細粒子的查某囡仔叫做三界娘仔，飼袂起身(tshī bē khí-sin)的精牲(tsing-senn)嘛講一隻若(ná)三界娘仔咧。
閣有一句臺灣俗語按呢講：「海裡無魚，三界娘仔為大。」這句話佮華語的『山中無老虎，猴子稱大王』完全仝意思。對遮咱嘛會當了解，三界娘仔佮咱臺灣人是「緣深情重數百冬」。