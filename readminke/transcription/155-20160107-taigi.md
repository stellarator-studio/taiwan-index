---
issue: 155
title: 讓位
author: 藍春瑞
date: 2016-01-07T00:00:00.000+08:00
topic: 生活
difficulty: 2
wikidata: Q98095517
wikidata_link: https://www.wikidata.org/wiki/Q98095517
author_wikidata_link: https://www.wikidata.org/wiki/Q98096370
author_wikidata: Q98096370
---
捷運勻勻仔駛入來月臺，迵過玻璃窗看會著車廂內底的旅客櫳櫳無蓋濟。大伐上車閃過幾若个揹冊包的學生，手伸懸凊彩捎一个吊環搦絚綴人徛咧。無事無白一个坐佇「博愛座」半老老的婦人人，目睭看對我遮來，手攑起來那擛那指伊邊仔的空位，意思是我有夠格去坐彼款老歲仔咧坐的「博愛座」。看著這个手勢雄雄我煞愣去。大約頓蹬是一秒爾，換我喙仔笑笑嘛攑手起來搖兩、三下，意思是袂愛。一直到下一站落車，攏無倚去遐坐。
行出來站外了後家己那咧想，我拄才戴一頂烏帽仔，白一半的頭鬃崁牢著，是按怎伊坐佇兩、三米遠的所在，會掠做我是一个老人咧？伊是看我頷頸仔皺皺，目眉有捅幾枝仔白毛齴齴予伊認著？抑是講目空臼下跤的肉垂垂去予䀐著？佇咧站外，看著四、五个讀高中的查某囡仔徛佇車牌仔跤咧等公車，隨予我想著彼的婦人人規蔀(phō)的頭毛佮遮的學生仝款烏㽎㽎，無成一个會使坐「博愛座」的老歲仔人，原本就歹勢歹勢坐佇遐。遮，伊才會遐好心咧擛我。
對我來講讓位早都毋是新聞矣，袂愛去坐的因由是我毋認老，猶未行到會使坐佇遐的坎站。閣再講坐捷運極加是一、二十分，著準跤痠嘛是忍一下就過矣。
人老是看外形的，佇熱人，衫仔褲包袂遐齊著的時，就予你袂假得，像講手骨、頷頸、鼻目喙仔的皮肉若烏、粗閣冗冗，一眼看出去龜跤隨趖出來。少年家仔會愛穿無頷領、肩胛的薄衫，共皮肉落出來予人看，是伊有本錢通展伊幼白的皮肉佮身材。按呢就會當解說是按怎較濟歲的查埔人愛穿彼款共頷頸箍絚絚的西裝，就是欲閘彼領皺襞襞的老皮。啊若講著彼條花巴哩貓結佇頷仔領，津佇胸前的領帶，是欲唌你的目睭莫去斟酌伊的面皮爾爾。講一句真話，老歲仔人若正經共衫仔褲總剝剝起來，徛去鏡臺的頭前家己小繩一下，敢就會看口得？
