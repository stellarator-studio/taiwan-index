---
issue: 99
title: 有故事个書
author: 張美容
language: 海陸
date: 2014-12-04T00:00:00.000+08:00
topic: 懷想
difficulty: 2
wikidata: Q98095925
wikidata_link: https://www.wikidata.org/wiki/Q98095925
author_wikidata_link: https://www.wikidata.org/wiki/Q98096319
author_wikidata: Q98096319
---
見到拚掃，最頭那痛个就係書架頂淰盆淰缽个書咧，愛處理忒也毋處理忒，心肝肚總係踩踩踏踏，決定毋下，毋係因為書个價錢高、有價值，實在係這兜書陪𠊎行過酸甜苦辣个日仔，係𠊎情感个寄託，也係𠊎情緒个出口，𠊎仰般做得講掉就掉！
恁多書肚，有幾本對𠊎來講係「有故事」个書，其中一本又黃又舊，書名安到「中國童話」个，一看就知年代久遠咧，該係𠊎人生中个第一本書。記得國小三年生時，先生講上「說話」課時，逐儕愛講一條故事分先生打分數，聽講个𠊎，先生个話就像聖旨樣，一定愛阿爸買一本故事書，分𠊎好準備。五十年代个莊下哪有書店，阿爸特別去到「竹東」街路，買一本「中國童話」轉來，裡背有「牛郎織女」、「月下老人」、「嫦娥奔月」等十條故事，條條故事恁精彩、恁餳人，𠊎連食飯就毋盼得放忒，連連續續看有幾下十遍。這本書養成𠊎以後好看書个習慣，裡肚也囥等阿爸惜子个心，仰般形，𠊎就愛保留。
有烏𪐞紅書皮个「飄」這本書，係𠊎一個學長做兵時搭人送來个，無機會摎佢講感謝，就聽講佢移民巴西咧。見看著這本書，就會想起佢親切个笑容摎溫柔个眼神，𠊎心肝肚長下想：「佢過著好無？身體康健無？」無想著再過聽著佢个消息，係佢在巴西過身咧。這下，這本書恬恬企在書架个一角，就像送書分𠊎个人，深深囥在𠊎心个一角，毋敢去揙佢。
最近恩師抔一抔書送𠊎，佢講佢七十零歲咧，這兜書佢个細人仔無興趣，下二擺乜掉忒，還係送分好看書个𠊎好咧，𠊎聽著，有滴歡喜、也有滴難過。這抔書除了有關語言个工具書外，還有𠊎最愛个歷史書摎「紅樓夢」，雖然這係𠊎屋下第三套「紅樓夢」咧，毋過這套書肚有先生記下个心得、批判、解釋、感想，非常珍貴，𠊎也從中學著先生做學問个認真態度。
書架頂个書各種各樣，有世界名著、古典小說；有詩詞、散文；有歷史、地裡；有旅遊、勵志等等。逐段年齡个性體、興趣無共樣，看个書也有差別。看著書个內容、對照書頂標記个日期、大體就揣得出該時个心情，所以逐本書可以講係𠊎个心情紀錄，這兜書串起來就係𠊎從細到大个成長過程。少忒幾本書，尤其該兜「有故事」个書，𠊎个人生就會有缺角。