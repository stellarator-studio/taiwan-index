---
issue: 212
title: 暖水
author: 林伯殷
language: 饒平
date: 2017-02-23T00:00:00.000+08:00
topic: 抒懷
difficulty: 2
wikidata: Q98096074
wikidata_link: https://www.wikidata.org/wiki/Q98096074
author_wikidata_link: https://www.wikidata.org/wiki/Q98096277
author_wikidata: Q98096277
---
寒天時節轉夜後，𠊎最好先旱盆燒水來好好洗下浴，摎寒氣通盤逐走，分歸身燒暖。好得，現下个生活緊來緊利便，洗浴毋使管天時有幾寒、也毋使管麼个時間，出燒水个水龍頭旱下開來，熱水器黏時就暖出會熝人个燒水，想愛幾多就有幾多，毋使等、乜毋使愁燒水毋罅。係頭擺，從起火暖水起勢，到有燒水好盤來洗浴，最少愛等十過二十分鐘，想愛有一桶燒水，實在無恁該！
頭擺戴老屋个時節，放學在屋脣爽，到臨暗，係有䀴著自家屋下个煙囪笐出薰，就知愛轉屋洗浴咧！𠊎个老屋灶下有一個大烳鏍，逐日阿姆會暖水分大家洗浴，等𠊎較大兜，佢愛出門上班，就教阿哥摎𠊎暖水。雖然老屋拆忒後有盡久毋識用大灶來暖水咧，毋過到今𠊎還清清楚楚記得愛仰般形來暖水。暖水前，先摎冷水盤到烳鏍差毋多有八分淰，再過摎灶空肚个火灰撩淨，正摎較過火个杈仔放入灶空肚座底、較耐火个樵疊在杈仔面頂，續等就起火，等火猛兜，就摎灶空門關起來聽火著个聲，係火當猛，就會聽著「lung！lung！lung！」个聲音，係無恁大聲咧，就係火較過，無恁猛咧，愛打開灶空門，用火鉗夾兜樵窿入灶空肚，再過摎灶空門關起來，一直愛等水暖到罅燒、做得洗浴為止。
暖水毋單淨係窿火定定，有閒還愛先摎樵析準備好勢，暖水个時節正罅燒。該量時个放尞日，阿爸會去田䃗剁竹、剁樹椏，阿哥摎𠊎就愛𢯭手摎竹仔、樹椏拉轉屋後背个樵堆放，阿姆就摎較幼个竹仔、樹椏用禾稈縈起來做杈仔，較粗个就剁截，放分日頭炙燥，正疊在屋簷下。等灶空脣个樵燒忒咧，就做得提來燒。因為家家屋屋愛盡多个樵來暖水，大家行路、堵到起大風个時節，係有䀴著跌下來个樹椏，抑係䀴著溪壩肚有分水打出來个樵，通盤會撿轉屋下燒。摎這下大體家庭用瓦斯熱水器，燒水隨時有，樵變到無人愛燒，還愛請工清運走比起來，實在有盡大个爭差。毋過，對𠊎來講，毋管這下用燒水有幾方便、有幾久無暖水咧，𠊎還係清楚䀴著用大灶暖水該時樵析燒出來个猛火，還有聽著爺哀辛苦剁樵个聲音。