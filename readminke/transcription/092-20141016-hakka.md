---
issue: 92
title: 煎豬油
author: 邱一帆
language: 四縣
date: 2014-10-16T00:00:00.000+08:00
topic: 懷想
difficulty: 2
wikidata: Q98095916
wikidata_link: https://www.wikidata.org/wiki/Q98095916
---
吂天光，阿公就去到阿京伯公个店面前，等等林阿屘來賣豬肉。屋下會無油好煮菜咧！阿婆昨晡日就吩咐阿公，講愛割一擐豬油來煎。阿公當聽話，打早就行到豬肉攤面前等等吔，當驚無買著，兩手空空轉來賺分阿婆罵！
該載，阿公最早到。頭家林阿屘下下(haˋhaˊ)歸條㓾好个豬肉，阿公就遽遽同佢講愛買三五斤个豬油。頭家切出一垤一垤大大垤个肥豬油，稱仔稱過堵好五斤，阿公買著歡喜到奈毋得，開容笑面，腳步輕輕，同大大擐、白白个肥豬油，帶轉屋下分阿婆。
阿婆早早就在灶下無閒。大鑊洗到淨淨，肚項燥燥燥，半點水就無，脣頭飯鑊肚走出香噴噴个味緒。雞油樹做个大砧枋洗到淨淨俐俐，菜刀利利放在面項，就等等阿公拿豬油轉來。「銀妹，𠊎割豬油轉來哩喲！」阿公暢蹀蹀仔行入灶下，同一大擐个豬油交分阿婆。
接著豬油，阿婆無多講煞煞就同豬油放到砧枋，拿起利利个菜刀，切到一矻一矻像捽仔火盒一半恁大，放入大鑊肚煎。跍在灶空脣个𠊎，負責同杈仔、樵析、窿入灶空肚。火緊燒緊猛，油緊煎緊出，阿婆喊𠊎毋好跍在灶空脣，恁兼大鑊頭，驚怕分油彈著、熝著，𠊎就走到阿婆个屎朏尾。阿婆使等大鑊鏟，緊煎緊貶豬油，驚怕豬油煎到臭火𤊶。漸漸仔豬油蔭(im)過豬油矻，豬油矻定定仔浮起來，香香个味緒乜共下瀉出來。
阿婆先摎煎出來个豬油，一杓一杓舀入豬油盎。鑊仔肚就伸吂有煎透、煎赤个豬油矻，一矻一矻過煎加一擺，煎到油矻變油渣，煎到豬油渣个香氣緊出，𠊎口涎水緊流，肚飢飢仔講「阿婆，𠊎愛豬油渣傍飯！」，阿婆看𠊎肚枵想食，就煞煞裝一大碗个飯分𠊎，飯面夾上幾矻仔搵過豆油个豬油渣，香香个飯、香香个豆油、香香个豬油渣，兩下半就扒入嘴空肚、溜入胃腸肚，香味對嘴空、鼻公衝(cung)啊出來。
該香香个味緒，深刻在吾童年个腦板，到今，阿婆煎豬油畫面，不時，還在吾个腦殼裡肚放影。