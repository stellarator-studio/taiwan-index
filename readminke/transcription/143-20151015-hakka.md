---
issue: 143
title: 「雨季」在越南（下）
author: 劉玉蕉
language: 大埔
date: 2015-10-15T00:00:00.000+08:00
topic: 懷想
difficulty: 2
wikidata: Q98095982
wikidata_link: https://www.wikidata.org/wiki/Q98095982
author_wikidata_link: https://www.wikidata.org/wiki/Q98096359
author_wikidata: Q98096359
---
「雨季」在越南，無臺灣梅黃時節个雨毛屑屑，無吵人清夢个滴滴溚溚。變天過後个一陣雨，分路項个人走閃毋掣，打鑼鼓个樣，鬧熱一陣斯走都無魂無影，伸著个乜係軟摺摺个滴滴溚溚，哪知遮吂收好勢，鑼鼓跈緊又過拚一場咧。街路分洩毋去个雨水弇撇一半，車一行過，雨水斯兩片開出一條水路，該低湖个店面，聽講還日日入水。怪奇个係，毋識有人抗議政府懈怠，電視也毋識拿這兜雨水來大作文章，係見怪不怪？抑係民族性？戴過越南一二十年个阿哥講，越南人係上天純善个子民，過得去个狀況，斯係厥等認為盡好个生活方式，所以厥等能得安身。
「歐都拜」這種代步工具，在越南發揮佢盡大个功能，路項機車比人多，紅青燈一停，拑拑揫个「歐都拜」斯像蟻公徙竇恁多，青燈一著，路中央愛起行个車，顛倒停動毋得。講也奇，車恁多，交通恁亂，嗄毋識聽著有麼个車禍事件，該偎兼車身个機車，佢鑽過來閃過去，明明會挨著車咧，尸朏一扭，硬硬斯畀閃過哩喲！無一流个技術，你絕對無法度在街路駛車，這係越南街路个另外一個特色。
世界第二咖啡出產國个越南，人人都好食咖啡，路脣个咖啡店比超商多。愐毋通个係，坐在路脣悠閒食咖啡个人，做麼大體都係該當愛為生活打拚个細倈人？原來，母系社會个越南，生活重擔矺在細妹人个肩頭項，做細妹儕愛拚生拚死做，細倈人顛倒領便食，顧得自家肚屎飽斯無哪嫌咧。莫論細倈細妹是非，講正經个，四時做下係熱天个越南，打早，無論大人細人，人人一杯冰角淰淰个越南式咖啡落肚，會帶來歸日个歡喜心情，這種滿足，食了咖啡過後正會體會。咖啡文化乜係越南个特色喔。
「Biterco」金融大樓總共有六十八棧，係越南目前盡高个大樓，坐在五十三樓高个咖啡廳看往下，西貢河斯像一條咖啡色个頸圍，纏在這新興个城市中央，四圍新起个大樓，連峨接棟霸占撇大垤土地，河脣兩片搭布篷做小生理个艱苦人，斯像分蟲蛀過个番薯，早慢也會分買去个人用刀刻撇。十外日个行程，城市、莊下遶透透，感受著這城市个生命力，體會著戰爭个粗殘、銃子个無情、百姓个無奈，該戰爭遺留个噩夢，到今還在莊下蔓延。雨季个越南，有歷史激出个萬種風情，乜有生活刻出个百樣人生。