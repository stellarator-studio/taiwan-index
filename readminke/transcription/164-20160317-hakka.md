---
issue: 164
title: 算步數个人
author: 劉玉蕉
language: 大埔
date: 2016-03-17T00:00:00.000+08:00
topic: 人物
difficulty: 2
wikidata: Q98096009
wikidata_link: https://www.wikidata.org/wiki/Q98096009
author_wikidata_link: https://www.wikidata.org/wiki/Q98096359
author_wikidata: Q98096359
---
蛤蟆戴在古井肚，毋知天恁清，地恁闊；自細斯青瞑个人，毋知麼个係烏，仰脣安做白？桃花靚，靚在哪？寒天時該淡淡个清香，係詩人讚嘆个梅花。用手摸，用頭那愐，對無概念个厥等來講，除撇香味个分別，心肝肚个桃花梅花，係共樣个東西。年年分大路停動毋得个賞花人潮肚，尋毋著厥等个身影；素絲个戲院、好看个戲齣，同厥等無緣，係啊！井肚个蛤蟆在古井肚，有好食、有好搞，繼續恁泥戴，曾毋好？
毋過，佢看過天个清，地个闊。無比較，心係天逐日清；無分別，心係地闊茫茫。佢對天清地闊所在，一下墜落古井肚。面前个烏，分佢驚徙步驚出門；四圍个烏，分佢怨天怪地罵大咄細。心肝肚个烏還較慘，分佢日日捶心打肝目汁連連。一個工地个毋堵好，彩色世界斯將恁泥斷影咧，像煞棚个戲院布幕，烏底白字單淨一個勞瀝觀賞，過後斯係一大片个烏。做麼个係𠊎？佢毋甘心，毋甘心又仰脣？餔娘還嫩，細人還細，世大人愛畜，擘開目，下下愛使錢，單淨一屑屑个保險補償金，哪會罅用？時到歸家人敢正經愛等死？
對毋甘心到愛接受自家既經係青瞑个事實，係艱難个，愛𨃰出屋家个第一步，又還較無簡單。擺在面頭前愛食个苦，愛過个難關，像梯碫，層層疊疊，若無該個大氣命、勇氣，哪會𨃰得過？兩長年个時間，對算步數開始，課程、學習、曉坐火車，在火車頭替人客捉筋骨，這中間係血、汗同目汁个累積。到今，日日使个還係筋頭暗力，人客係多係少無相干，盡少𠊎毋係屋家个閒尞人，社會个寄生蟲。下次擺準講你在火車肚堵著𠊎，請你莫好心來牽𠊎，因為若个熱心，會紛雜𠊎既經算好好个步數，步數一亂，續落來个行程斯係斷線个紙鷂。所以，你若有心來𢯭手，頓下腳，歇睏下，分吾這兜來替你服務，你賺著个係鬆爽，係快活个心情，吾等賺著个係尊嚴，係分屋家人免致枵肚屎个工錢。
