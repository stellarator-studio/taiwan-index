---
issue: 207
title: 遊覽車坐𨑨迌
author: 邱文錫
date: 2017-01-12T00:00:00.000+08:00
topic: 懷想
difficulty: 1
wikidata: Q98095587
wikidata_link: https://www.wikidata.org/wiki/Q98095587
author_wikidata_link: https://www.wikidata.org/wiki/Q98096294
author_wikidata: Q98096294
---
古早古早，我四歲的時綴爸母對桃園落下港𨑨迌，沿路是坐火車、客運、三輪車，記持上深的是臺南的億載金城(ik-tsài-kim-siânn)。阮坐客運到渡船頭，坐竹棑過臺南運河，步輦(pōo-lián)行到億載金城。欸(eh)？哪會無遊覽車呢？
確實是按呢，1950年代並無遊覽車，到1960年尾期，客運公司才有蓄遊覽車。1970年代以後，觀光起飛，無論是公司同事、厝邊隔壁、進香信眾，攏是遊覽車載咧就行，利便閣經濟。佇我的記持中，每年攏有坐遊覽車𨑨迌一兩擺。漸漸就有一寡現象走出來，販仔會起來車頂賣丹膏丸散、喙食物(tshuì-tsia̍h-mih)等。後來，遊覽車會駛到禮品店，共咱當做採購團(tshái-kòo-thuân)，閣來就是佇遐設幾間仔產品推廣室，共規車的人客關佇室內，請藝人弄一兩个齣頭就開始推銷產品。咱到底是𨑨迌抑是採購？
閣較予我擋袂牢的，是最近出現的『人妖秀』，𪜶表演到一半，主持人出來講，『人妖』愛靠長期的注射，大概違反自然，所以攏真短歲壽，無人活過四十歲，咱愛同情𪜶，共𪜶買物件，予𪜶有好尾梢。
欸，按呢敢著？若甲會(kah-ē)短歲壽就愛禁止啊，哪通共交關，予𪜶這途繼續閣一代傳一代？繼續閣害死囡仔栽(gín-á-tsai)？看𪜶查埔人身懸，查某人體態，白phau-phau、幼麵麵，真正是美人啊！啊毋過咧，想著𪜶活袂過四十歲，心肝頭就艱苦起來。有人共𪜶的短歲壽換做同情心，換做金錢，這敢毋是殘忍咧？後來閣有兩擺拄著『人妖秀』，我攏是心肝頭咇噗惝，尻川坐袂牢。
出來𨑨迌，是規身輕鬆好心情，拄著推銷會心煩，拄著『人妖秀』會心艱難，遊覽車啊遊覽車，你嘛好心好行，予阮有一个無心煩，無心艱難的旅行。