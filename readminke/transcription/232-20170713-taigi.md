---
issue: 232
title: 穿柴屐蹔鯪鯉
author: 林淑期
date: 2017-07-13T00:00:00.000+08:00
topic: 文史
difficulty: 1
wikidata: Q98095629
wikidata_link: https://www.wikidata.org/wiki/Q98095629
author_wikidata_link: https://www.wikidata.org/wiki/Q98096288
author_wikidata: Q98096288
---
「kha！kha！」「kha！kha！」這是啥物聲？哪會規街路挨挨陣陣的人攏穿柴屐，歡頭喜面咧蹔跤步咧？原來這是南屯誠特殊的地方文化。
學期中罕得有長假通四界遊覽，今年的五日節佇拜二，調整放假的緣故，誠好空會當連放四工假。阮就利用這个難得的假期，去臺中拜訪親情兼𨑨迌，煞發現這个真有意義的文化活動。
原來，千外人穿柴屐做伙蹔跤步，是欲共「鯪鯉」吵精神。是按怎欲共吵起來咧？聽講是鯪鯉佮漢人來臺中開發有關係。南屯原本是『Babuza』徛起的所在，清帝國時期因為𪜶納袂出番仔稅，總兵張國看著南屯的塗肉毋但肥閣平坦坦，閣有南屯溪、棑仔溪的水通淹田，應該真好種作，心內真佮意。所以，1710年伊就用替『Babuza』納稅做條件，交換著土地的開墾權。毋才300外年前，張國就𤆬伊的軍隊佮厝內的人開始佇南屯開墾矣。
根據專門替人看風水的地理仙的咧講，南屯是「鯪鯉」的寶穴。傳說遮有一隻鯪鯉已經變仙矣，毋過伊暝日攏守佇這个所在。伊大部份的時間，攏覕佇南屯的塗跤底，佇遐軁來軁去。嘛因為這个緣故，南屯的塗肉才特別鬆，特別好種作。毋過，這隻鯪鯉仙有一項䆀，就是真愛睏晝，尤其是佇燒hut-hut的熱人。伊若睏中晝就無咧軁塗跤，按呢塗肉就袂鬆僫種作。所以，南屯人足驚伊規工咧睏，就想空想縫欲共吵精神，𪜶共厝內的銅鼎仔、鼎蓋、面桶、跤桶攏提出來摃，刁工摃予pin-pin-piàng-piàng通共吵予醒。
進入日本時代了後，開始流行穿柴屐，南屯人發現穿柴屐蹔跤步，嘛是有聲，而且直接蹛塗跤蹔，就會當共塗跤底的鯪鯉吵精神。𪜶感覺這種方式閣較有效，所以就開始穿柴屐來蹔鯪鯉。「穿柴屐，蹔鯪鯉」，本底只是一種南屯人社區性的活動，後來逐家感覺這个活動真有意義，閣會當佮臺中的地方文化做結合。所以，2015年臺中市政府想講，抑無，五日節的中晝，咱做伙來「穿柴屐，蹔鯪鯉」。成功鼓舞5008个民眾佇南屯的舊街仔同齊「穿柴屐，蹔鯪鯉」，嘛創下全世界上濟人，穿柴屐上街頭的「金氏世界紀錄」。
除了這个趣味的風俗，閣有「食肉粽，配麻穎」的活動。麻穎是黃麻的幼葉仔，臺中人共挽起來摻番薯箍、魚脯仔抑是魩仔魚，煮做膏膏的麻穎湯，食著苦甘苦甘閣清涼退火。現此時，南屯閣有真濟人咧種，所以就喝出「五月五，慶端午。食肉粽，配麻穎。南屯南屯上『happy』！五月五，來運動，穿柴屐，蹔鯪鯉，臺中臺中真福氣！」的口號。期待明年的五日節，逐家鬥陣來參與這个精彩的節慶活動。