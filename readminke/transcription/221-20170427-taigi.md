---
issue: 221
title: 『It-tóo』讚的好朋友
author: 黃文達
date: 2017-04-27T00:00:00.000+08:00
topic: 生活
difficulty: 1
wikidata: Q98095614
wikidata_link: https://www.wikidata.org/wiki/Q98095614
author_wikidata_link: https://www.wikidata.org/wiki/Q98096345
author_wikidata: Q98096345
---
電影《刺激1995》提著「奧斯卡金像獎」七項提名，場景是稀微的「鯊堡監獄」。男主角大主大意展寶，放送美妙的音符予櫳仔內苦悶的獄友，監獄的主管煞掠狂，共伊關入去暗漠漠的禁閉室受苦。迷人的《費加洛婚禮》共烏白色調的監牢漆出目𥍉久的燦爛，監犯舊漚的面模(bīn-bôo/pôo)一時反射出金滑的光彩。
音樂是靈魂的雞湯，貫入耳空，溢入腦海，贏過掠龍洗溫泉，毋但洗盪齷齪，敨放鬱卒，閣會當帶來樂暢的心爽佮飽滇的氣力。常在有朋友問我改一疊一疊的作業，敢袂想貧惰？走一輾一輾的運動埕，敢袂傷無聊？揉一層一層(tsàn)的塗跤，敢袂𤺪篤篤？當然嘛袂！做一睏洗兩台轎車嘛袂厭懶，原因出佇耳仔頂懸的耳機，彼就是歡喜心的源泉。
美妙的旋律有魔力，天真的囡仔耳空利，音樂害𪜶的跤底起擽(ngiau)，尻川扭袂煞，雙手硞硞幌，身軀嚓嚓趒(tshia̍k-tshia̍k-tiô)。細漢的時陣，我足愛跔(ku)踮四聲道喇叭的邊仔，享受柴箱仔內底滾颺的樂音。雖然後來拚升學顧讀冊，做十外年的冊龜仔，流行歌猶是毋願放。所費儉儉仔開，零星錢窮窮(khîng)積積咧，總是為著欲買幾塊仔錄音帶佮『CD』來鼻芳。
八〇年代美國的演奏家『Kenny G』衝呱呱，我就按呢去煞著『saxophone』。這號樂器形體敢若飄撇的薰吹、古錐的「八分音符」，嘛蓋成一隻高雅的「海馬」。金爍爍的管身真影目，媠甲袂講得。我佇大學的管樂社不時共伊攬牢牢，拄開始袂曉節力，歕甲規面紅絳絳，袂輸墓仔埔放炮，活欲吵死人。經過四年的磨練，菜鳥仔變老鳥，uân-á歕甲有二步七仔。一理通，萬理澈，尾仔閣去煞著『gì-tà』，那彈那唱，起毛不止仔婸！
現代人真有福氣，有『kha-lá-óo-khe』鬥伴奏，唱歌抐曲足四序。社區大學的學費俗俗，網路影片閣免錢，學樂器袂輸桌頂拈柑。『Sa-khuh-sóng』是我的「屠龍刀」，『gì-tà』是我的「倚天劍」。有𪜶陪伴我佇『KKbox』、『Youtube』音樂平台走傱，拍歌詞，揣和絃，記旋律，佮意的歌譜攏收入我的「乾坤袋」，隨時會使喙歕手掰，保持頭殼猛醒，跤手扭掠，肺部勇健。有音樂的所在就有樂暢佮快活，伊無揀主人，袂嫌咱頇顢，正港是『it-tóo』讚的好朋友！