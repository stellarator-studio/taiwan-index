---
issue: 160
title: 人生愛有好朋友
author: 林淑期
date: 2016-02-18T00:00:00.000+08:00
topic: 抒懷
difficulty: 1
wikidata: Q98095524
wikidata_link: https://www.wikidata.org/wiki/Q98095524
author_wikidata_link: https://www.wikidata.org/wiki/Q98096288
author_wikidata: Q98096288
---
以早，英國的報紙《The Times》捌出過一个謎猜，閣公開徵求(ting-kiû)答案，題目是：「對倫敦到羅馬，上短的路是啥物？」真濟人拚勢提地圖研究，按照地理位置去揣上近的路，這寡人攏落選，結果著獎的答案煞是：「一个好朋友。」
舊年年尾，我去參加師專同學的聚會，其中有一位致著腦瘤咧做化療的同學嘛有參加。伊毋但戴膨紗帽仔、掛喙罨(tshuì-am)，閣穿一領厚厚的裘仔共虛荏的身軀包牢(tiâu)咧。阮成十个同學輪流共扶插，陪伴伊沓沓仔行，欣賞石門水庫美麗的景致。雖然，受著地球暖化的影響，無看著這改活動的主角──楓仔葉對青變黃轉紅的風采。毋過，看伊瘦卑巴、袂接力的雙跤，有同學的鼓勵佮陪伴，勇敢踏出一步閣一步，雖然毋甘伊予病疼折磨，毋過心肝頭煞感覺真燒烙。
彼暗，逐家做陣聚餐，講天講地、講過去、講未來。講三十外年前，有一个同學睏甲跋落眠床跤，惜面皮驚人知的笑詼代；講彼个教官掌權，學生毋敢hìnn-hainn的年代，平平是盡心共運動埕的草埔仔沃水，有人是予教官記嘉獎，有人煞衰尾hőng記警告；講翁、講囝、講家庭；講食甲這个歲頭，顧身體較贏顧家伙的重要。落尾，閣約束後過(kuè)同窗會，欲加攢寡笑話通予逐家笑甲梢聲(sau-siann)。原本，做化療荏身命的同學講伊體力䆀，無法度坐久，無想著一見著三十年無khuàinn的老同學，逐家嘻嘻嘩嘩，彼號自在佮歡喜，煞一睏頭仔擋六點鐘久，嘛無開喙喝忝(huah thiám)。
人生的路途有風嘛有雨，若有好朋友通做伴，同齊來分享快樂，分擔艱苦，快樂自然會加倍，艱苦當然會減少，相信歹天嘛會變好天。有一句話講了真好：「一个人行，行較緊；一陣人行，行較遠。」世間路，有朋友就袂孤單。向望逐家攏會當珍惜友情，快樂就會一攤紲一攤。