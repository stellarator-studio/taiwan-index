---
issue: 129
title: 庄跤的竹仔
author: 邱文錫
date: 2015-07-09T00:00:00.000+08:00
topic: 懷想
difficulty: 2
wikidata: Q98095485
wikidata_link: https://www.wikidata.org/wiki/Q98095485
author_wikidata_link: https://www.wikidata.org/wiki/Q98096294
author_wikidata: Q98096294
---
庄跤的竹仔自有記持以來，庄跤就是有青phiàng-phiàng的稻田佮烏㽎㽎(oo-sìm-sìm)的竹仔，譬如講阮古早厝的厝後有茂(om̄-)phā-phā的竹圍，厝前有懸大的竹篰，田園隔界有長條(tn̂g-liâu)的竹埒，會使講四界攏是竹仔。竹仔佇庄跤生活裡有真親密的關係，親像講厝後的竹圍，共厝宅圍成一个『ㄇ』字形，按呢會當隔開內外，會當遮風閘日，佇風水(hong-suí)頂面來講，嘛是會當做厝宅的靠山，莫怪人講一个竹圍仔內就有一撮的人家厝(jîn-ke-tshù)。
竹篰是幾十枝大竹生做伙，竹管懸拄天，頂面竹葉仔閣濟，就親像一枝天霸王的雨傘。竹篰跤遮蔭(ńg)的所在，大人會搬椅條來遮坐涼歇睏，講天說皇帝；囡仔佇遮跳索仔，搧紙牌仔，遮就是庄跤人家的交誼廳、遊樂場。
竹埒是長篙形(tn̂g-ko-hîng)的竹林，會當做田園的界線，嘛會當做風圍。收冬的時陣，一大片金黃稻穗的水田，一逝閣一逝烏㽎㽎的竹埒，一直是我心目中美麗的庄跤光景。現時農村衰微，田園攏放咧拋荒發草，竹埒嘛死甲欲絕種去。游錫堃做宜蘭縣長的時，有獎勵作田人閣再整理竹埒，恢復美麗的風光。效果按怎我毋知，我干焦知影，現時宜蘭的田裡，種的是氣派麗篤(lè-táu)的別莊農舍。
十外年前，佇我厝前，有人起一大片的販厝，每暗，𪜶四枝水銀燈共我的門口埕照甲光焱焱(kng-iānn-iānn)，予我佇遐坐涼，感覺真鑿目，心內嘛真刺疫，這應該嘛會使算是現代的文明病──光害。佳哉竹仔來鬥相共，我佇隔界的所在種一大片的烏跤綠仔，竹仔𠢕大，一年就大夠在矣，翻轉年，懸lòng-sòng的竹林就共光害除掉。這馬，我猶原會當佇埕裡觀星望斗，坐涼開講，這是竹仔上新的用途，嘛閣再證明，伊是庄跤人上好的朋友。
