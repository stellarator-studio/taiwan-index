---
issue: 131
title: 生命个春
author: 劉玉蕉
language: 大埔
date: 2015-07-23T00:00:00.000+08:00
topic: 懷想
difficulty: 2
wikidata: Q98095966
wikidata_link: https://www.wikidata.org/wiki/Q98095966
author_wikidata_link: https://www.wikidata.org/wiki/Q98096359
author_wikidata: Q98096359
---
紅芽紅芽个面頰卵，隔在大扇玻璃窗門肚，像一蕊一蕊正開个花蕾，乜像該一筍一筍正暴个新芽。擘開目，清淨个目珠仁𥍉啊𥍉，餳著窗門外背个後生爺哀，眉翹目笑，口涎水硬硬斯愛跌落來咧，心肝肚愐想：恁精砉个細人，下次擺毋知幾有出息哦！感受著爺哀个期待，細嬰兒皺鼻擘嘴，「哇！」圓圓个細嘴，像水竇哱波愛討食个鯉魚，「唉哦！」連噭都恁得人惜哪！牽腸掛肚个爺哀，隔在透光个玻璃窗門外背無結無煞，目金金嘴擘擘，看緊這血脈延續个新生命。
生命个誕生確實係奇妙又心色个大事，乜係上天个恩賜，十月懷胎係仰脣个艱辛，老公知得，揇核餔娘个肩頭，雙雙企在透光个窗門外背。大大扇个玻璃窗門，隔開臍帶相連个親密接觸，隔毋開親情个心心念念。幸福个花蕾一蕊蕊，傳達出深深个公姐情，還過淰淰个感恩心意。春天，在醫院个這層樓，綻筍開花，川流毋去。
公園个一角，清清亮亮个笑聲無停。會遰人个快樂聲響，斯像地泥下递藤个細黃花，遰去滿哪都係，間核有低低个督聲、咄聲，這係阿爹阿奶渡孫，在公園兒童區搞尞个情景。細人，對嬰兒算起勢，有正學行个、講話毋鬥句个，到會走个三、四歲子，嘻嘻嘩嘩大家搞做下，無分你抑𠊎，兄弟抑姊妹。溜滑梯生理一等好，上上落落一個接一個，對上背觸啊落來，跋起身過再來一到，細人毋會懶，大人斯有罅悿。孔翹枋一上一下，孔過來翹過去，細人頓去歡喜都嘿嘿滾，大人頓無兩下，屎朏斯會必析，骨頭乜硬硬會散撇，涼涼个樹下，嬰兒安然睡目，笑，留在嘴脣，留在開展个兩眉之間，樹頂，有鳥个噥哢，有喊醒熱天个蟬噭，有風一吹斯晃來晃去个阿勃勒花，不時還看得著竄來竄去絡食个膨尾鼠……。
脣口掌細人搞尞个阿爹阿奶，悿咧！在該涼涼个樹下一坐，頭那斯像釣魚个樣一點一揬，啄目睡咧，孫个笑，在厥个夢中，在黃金雨樣个落花肚，在溜來溜去个南風項，跈核風，穿過樹尾，悠悠个白雲，載佢轉到該闊闊个伙房屋，佢看著阿爸做事个身影，聽著阿姆督佢愛渡好老弟老妹个話語……。