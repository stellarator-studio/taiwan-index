---
issue: 97
title: 字紙
author: 王秀容
date: 2014-11-20T00:00:00.000+08:00
topic: 懷想
difficulty: 2
wikidata: Q98095446
wikidata_link: https://www.wikidata.org/wiki/Q98095446
---
十冬前的過年，阮兜去美濃耍，有一个所在叫做「敬字亭」，美濃的讀冊人用過的字紙袂烏白擲，會提去敬字亭燒。對紙有抾拾，對字有敬重，莫怪美濃人讀有冊，聽講出足濟校長，作家鍾理和嘛是遐的讀冊寫字的人。
彼擺刁工去美濃耍，是想講趁囡仔細漢，予𪜶知影客家鄉親「晴耕雨讀」的精神。學𪜶好天出日就拍拚作穡，歹天落雨就認真讀冊，勤儉較有底，敬字愛讀冊。阮查某囡有學著敬字紙喔！一轉來厝，就共阮兜的字紙籠(láng)，貼做「敬字籠」。
我細漢無看過敬字亭，毋過我誠敬重讀冊的物件，因為攑頭三尺有神明。
阿公講冊包有冊包神，會保庇我𠢕讀冊，愛顧予好毋通予人迒過(hānn--kuè)。我就若廟公共冊包服侍甲好勢好勢。我個性算好鬥陣，毋過，一人一个癖，聽講我一拄著讀冊的代誌就變甲足孤獨(koo-ta̍k)。若有人畫我的冊、拆我的簿仔、提我的筆，就袂直；若有人迒過我的冊包，我會掠狂罵甲予伊無地走！
冊有冊神。有一擺，阮二姊無細膩尻川頓佇我的課本頂懸。阮平常時仔感情足好，毋過，一動著我的冊神，我隨變面佮伊冤家，害伊掣一趒(tshuahtsı̍ttiô)，知影我的癖，後擺就毋敢！「咸豐三講到今」，到這馬伊閣定共這段提出來抐(lā)。毋過伊嘛呵咾我，講因為按呢我才冊讀較懸，生活較好過啦！
紙有紙神。我開始學會曉敬字紙是有一擺，阮國中的導師看我數學強欲走精去，就押我去辦公室算數學。我紙一提來，隨對中央開始畫，伊就隨共我擋咧，叫我對角仔開始，彼擺我才知影原來紙儉儉仔用，嘛是一種敬重。
字有字神。我以前知影寫字是代表一个人的個性，這馬我深深體會文字、語言是一个族群的寶貝，敬重家己的字神佮敬重別人的字神，攏是對別人有疼心，攏是一種優雅的精神！