---
issue: 214
title: 元宵進化論
author: 邱文錫
date: 2017-03-09T00:00:00.000+08:00
topic: 懷想
difficulty: 1
wikidata: Q98095599
wikidata_link: https://www.wikidata.org/wiki/Q98095599
author_wikidata_link: https://www.wikidata.org/wiki/Q98096294
author_wikidata: Q98096294
---
前幾工，我對西門捷運的出口行出來，雄雄看著西門廣場人山人海，去共了解一下，原來是今年臺北市的元宵花燈佇遮舉辦。
元宵，花燈，這已經離我足久、足遠矣，轉來到厝，我就共元宵節照時代的無仝，共分做三个階段，叫做元宵文化的三段進化。
我的第一期元宵是佇庄跤，規家大細捾紅柑佮香炮燭(hiunn-phàu-tsik)，來共土地公伯仔燒香拜拜，廟埕的厝邊隔壁，各人手提象桮(siūnn-pue)，咧共土地公伯仔求龜(kiû-ku)，求轉去厝裡予規家大細食平安。會記得龜的原料是糕仔、米糕、紅片糕(hông-phiàn-ko)，每年攏無仝。彼陣的元宵，是出門拜土地公，入門食平安龜，規家團圓和樂的民俗活動，真真予我數念。
幾十年後，我搬來臺北，囡仔嘛出世矣，逐年的元宵節攏是佇中正紀念堂舉辦。因為有政府出錢，各縣市攏會來遮設擔仔(tànn-á)位，花車、花壇、陣頭(tīn-thâu)，會使講是工夫盡展。古早人講的「火樹銀花，城開不夜」，嘛袂比得這款的奢颺(tshia-iānn)。
會場是鬧熱閣好看，毋過遊客是濟甲會驚死人，人𤲍人𤲍甲強欲無氣。濟歲人袂堪得，毋敢來，漸漸變成少年人佮少年翁某𤆬囡仔的鬧熱活動。因為無拜神求龜，轉來到厝，就無食平安龜的家庭活動。元宵，就漸漸欠缺(khiàm-khueh)厝內團圓聚會的氣氛，變成社會的嘉年華(ka-liân-huâ)。
十外年前，為著南北平衡，促進各地觀光，這个中央補助的嘉年華，就佇臺灣四界輪流舉辦，這年佇臺中，明年佇高雄，後年閣徙去桃園。古早咱服侍(ho̍k-sāi)神明，神明會佇各庄頭蹛一年，講是神明過頭(kuè-thâu)，想袂到這个元宵節大神，也會佇臺灣各縣市勻庄(ûn-tsng)。今年勻庄到雲林，咱就祝福雲林人今年平安順序，觀光大發展。