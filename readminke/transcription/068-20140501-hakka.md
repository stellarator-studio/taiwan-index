---
issue: 68
title: 拖箱角
author: 張美容
language: 海陸
date: 2014-05-01T00:00:00.000+08:00
topic: 懷想
difficulty: 2
wikidata: Q98095885
wikidata_link: https://www.wikidata.org/wiki/Q98095885
---
「細妹人愛較勤(kin)兜！拖箱角囥囥揫恁多無用个東西好清清忒佢咧。」從細到大阿姆就在𠊎个耳空脣念無停。毋係𠊎毋愛淨俐，實在係該兜東西𠊎全部都毋盼得拂啊！
在𠊎童年時，拖箱角囥个東西拉拉雜雜麼个就有，有一隻鑲等紅寶石个細禁指，係在糖仔店抽著个，份家啦時戴等，盡餳人；有幾隻摎老弟連拐帶騙討來个圓子，雖然𠊎毋曉彈圓子，毋過，看佢金那那仔，裡背還像人囥有一㼓一㼓彩色个楊桃，盡特別，分𠊎惜像命樣；其他還有用油加利樹子串个䯋鍊摎手鈪、食柿仔留下來个柿仔核、包糖仔个玻璃紙。這兜東西，在𠊎姆大人个眼中全係「垃圾」，毋過在𠊎細人仔个心肚全安到「寶貝」。
到較大兜，拖箱角囥个東西又無共樣咧。在該人講「為賦新詞強說愁」个年齡，會摎拈來个楓葉、杜鵑花矺燥，頂背寫兜詩詞來抒發心情，心情毋好時拿出來看，還會又噭又笑道道嘆嘆一番；也會囥兜海脣拈來个螺殼，該各樣各式个螺殼承載幾多𠊎少女个夢啊！好看電影个𠊎，拖箱角還囥有一張張疊到亮亮个電影票存根，頂高寫等日期、影片名、共下看个人來留做紀念。𠊎乜會囥兜電影明星个相片，書讀懶咧就拿出來欣賞，摎這下个「追星族」共樣，毋過無恁瘋狂定。這兜拖箱角个東西，在大人看來實在無聊，毋過𠊎係用盡神聖个態度收藏佢。
再過較大，想法摎心情跈等年紀轉變，拖箱角囥个大體伸著較私密个東西，像書信、日記這兜分享、排遣心情故事个紀錄。在該反叛、違逆个年齡，就靠朋友書信个安慰、勸話，摎對等日記訴說心中个歡喜、委屈、傷心，來平順度過，這兜東西一直留到這下，係𠊎人生中盡重要个珍藏。
結婚後拖箱角囥个東西就較少咧，有兩個倈仔斷臍下來个肚臍絆；有倈仔細細時畫个母親節卡片；還有這下正知珍惜个老相片，其中一張𠊎婆著等大衿衫揇等𠊎个相片特別寶貴，因為𠊎婆早過身，老弟老妹毋係還細就係吂降，全靠這張相片正認識阿婆。
一路行來，拖箱角个東西時時變，這下斡轉頭看，雖然有兜東西感覺有滴好笑，毋過佢紀錄等𠊎成長个過程，陪等𠊎行過歡歡喜喜、倒倒跌跌、傷心難過。最重要个係，𠊎平淡無奇个生活，因為有這兜東西變到豐富合多彩。