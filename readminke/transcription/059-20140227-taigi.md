---
issue: 59
title: 菅芒
author: 藍春瑞
date: 2014-02-27T00:00:00.000+08:00
topic: 懷想
difficulty: 3
wikidata: Q98095400
wikidata_link: https://www.wikidata.org/wiki/Q98095400
---
山尾溜、崙頭頂、溪溝邊佮荒埔，無發柴樹仔的所在，攏會予一種號做菅芒的草仔佔去，這種䆀媠仔䆀媠、葉墘利利會割人的菅尾草，毋若臭賤爾閣誠會擋得洘旱日曝，便若落塗隨釘根發葉，歹運牢佇石壁縫嘛有才調生湠。對作穡人來講，伊是敗害種作閣誠歹治的雜草仔，大抱起來的老欉，就準講共剃頭剉甲光光光，仝款無啥礙著，連鞭發新芽矣，著愛共規粒的老頭剷(thuánn)起來倒反，根盤現天(hiàn-thian)連紲曝兩、三工的大日，予伊的根脯(póo)去，才會應效。
毋過，顧人怨的雜草嘛加減有一好通取。佇清明的前後，會對根頭的所在發幼幼的新穎出來，這就是菅尾筍，欲挽愛攑刀仔，人向(ànn)低落去割，有淡薄仔費氣，擘殼過的新筍會使落鼎炒肉絲，駛猛火用蒜頭芡芳，顛倒是一粒一的料理，食過的人攏呵咾甲會觸舌。
大甲有夠在的菅芒佇白露彼跤兜，會先吐一穗尖尖、紅紅親像毛筆尾的花莓出來見人，聽候總開開(khui--khui)，規沿紅牙紅牙的海湧真正有夠媠；極加是一禮拜遐久，花會結子變焦焦，欲黜仔欲黜牢佇椏頂；風若較透咧，幼綿綿的花穗若搖若落，綴風颺颺飛，躘(lìng)起去半天懸，去所有會使停跤、歇喘的所在。
若有好心情，徛佇山邊斟酌看一絲一絲親像茫霧的菅芒花咧飛，心肝就會輕鬆爽快，袂輸雲尪按呢佇半空中連鞭徙東連鞭徙西，若準會當按呢浮上浮落，嘛是一種誠暢的代誌。毋過，獨獨是我爾，無半个人有這款心情徛佇遐沓沓仔看、寬寬仔享受過，敢講𪜶對四箍輾轉樸實、臭賤的花草看袂上目，就無閒工去斟酌這款代誌，若按呢來比並，真正就差天佮地矣。是毋是我較實頭，干焦菅芒花就看甲戇神去攏無越頭，抑是別人無夠巧，袂曉轉踅、欣賞，我嘛毋知。