---
issue: 116
title: 討債是一款罪過
author: 陳憲國
date: 2015-04-09T00:00:00.000+08:00
topic: 新知
difficulty: 1
wikidata: Q98095469
wikidata_link: https://www.wikidata.org/wiki/Q98095469
author_wikidata_link: https://www.wikidata.org/wiki/Q98096340
author_wikidata: Q98096340
---
根據一項最近上新的研究報告，講全球每年浪費食物的價值，大概有4,000億美金。若準講全球每年會當減少2成到5成食物的浪費，就會佇2030年進前節省1,200到3,000億美金（大約3.8到9.4兆新臺票）。
幾年前，網路面頂捌流傳一个佇德國發生的故事，予真濟人揤讚。講有一團華人的旅行團去到德國的一个都市，接受𪜶在地同胞的招待，因為是佇他鄉相拄，招待特別親切，魚魚肉肉叫規桌，誠豐沛。逐个攏食甲飽閣脹，就是食袂落去矣，桌頂的菜嘛猶賰欲一半。佇𪜶結數煞咧欲離開的時，看著一个『oo-ba-sang』佇櫃台咧和服務人員大細聲，手指頭仔閣指對𪜶彼桌的桌頂。𪜶煞予服務人員叫倒轉去，共𪜶講𪜶菜叫傷濟是毋著的，愛受處罰。𪜶想講𪜶點的菜攏有納錢，欲食毋食啥人管會著，當然嘛不服。
結果飯店的服務人員隨攑電話起來敲，真緊就有一位官員到位，共𪜶開一張50 Mark的罰單，閣講：「需要食偌濟就點偌濟！雖然錢是恁家己的，毋過資源是全人類的，世界上有真濟人猶欠缺食物，恁無應該嘛無理由浪費！」在地的主人隨時繳罰金，閣共人會失禮。有人講這个網路的故事無定著毋是真的，毋過咱攏有看過當今德國總理『梅克爾』佇中國所表現出來的節省佮惜略的精神，敢無值得咱學習？
英國的反浪費組織最近的報告嘛講，全球每年所生產的食物大約有三份一是浪費掉的。𪜶指出講：「拍損食物是全球性的問題。」根據聯合國糧食佮農業組織(FAO)表示：干焦去予全球上發達的國家所浪費的食物，就會當飼飽全球欲倚8億7,000萬枵飢失頓的人。
無論是食物抑是所有的資源，攏是全人類所共有的，咱攏需要珍惜。若是烏白討債，顛倒是一種罪過，這就是咱做人的基本道理。
