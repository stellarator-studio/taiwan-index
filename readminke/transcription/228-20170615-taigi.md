---
issue: 228
title: 路燈夢
author: 藍春瑞
date: 2017-06-15T00:00:00.000+08:00
topic: 懷想
difficulty: 2
wikidata: Q98095625
wikidata_link: https://www.wikidata.org/wiki/Q98095625
author_wikidata_link: https://www.wikidata.org/wiki/Q98096370
author_wikidata: Q98096370
---
仙想都想袂曉我退休會傱來揜僻的草地所在蹛，對舊年7月31交厝了後，綴手共戶口遷入來。無偌久，我聽彼箍來阮兜開井的水電師傅講一逝巷仔若有兩戶徛家，巷仔口的路燈會使去申請叫公所來牽，閣兼出電錢。我聽一下足煞心，就攢欲去共阿母的家甲徙來，創予無仝戶，看有通請一葩仔路燈無。
𤆬阿母來到戶政事務所，辦手的講欲開新戶著愛上近這期水費抑是電錢的收據才會使。姑不將就傱去自來水公司討證明，舞差不多一點鐘才提到位。紲落去閣欲共我討進前允准辦門牌號碼的證明書，這聲無轉去厝裡去揣袂煞。往回閣了三十分鐘轉厝去反冊櫥仔內的書類才僥著，害阿母踮遐加坐倚欲點外鐘久。好佳哉戶政事務所的公務員攏誠古意，搝椅仔予坐、奉茶閣陪伊開講。
隔轉工透早五點的時陣，阿母來敲房間門，喊我的名。我緊猛幔一領外衫出來客廳的膨椅坐。伊講伊規暝睏袂瞌睡，攏咧想講是按怎欲共家甲對臺北遷來庄跤咧？家己一个一戶閣兼做戶長是啥物意思咧？
我共講一來選舉的時陣免專工盤山過嶺拚轉去臺北，干焦為著投票爾，遷來遮就會當省工、省力；二來若有兩戶，巷仔口的路燈會使去申請叫公所來牽，閣兼出電錢。佮我挐差不多有一點鐘，有喙講甲無瀾，伊才回話：「若先較早講咧，就袂害我規暝睏袂落眠，仙都想袂曉舞這齣是欲創啥？」
今水清魚現，伊嘛無閣問落去，這件代誌才煞去。毋過，我去村長遐申請，伊有佮村幹事做伙來看現場，一禮拜後佮公所建設課管路燈的辦手的同齊閣來勘查第二逝，直透問一寡遮蹛幾戶、有幾个人？翕幾若張相了後，規陣人講著欲裝路燈的代誌煞喋喋突突，你喃一句我喃一句毋知咧講啥。聽會出來聲嗽攏無蓋好，我家己咧心肝內暗想，大概火燒罟寮無網矣。自按呢無聲無說倚欲半冬，干但毋回我，啥物因端嘛攏無來吩咐。無彩變一大堆的齣頭攏拍損去，真正是雞公佮雞母。