---
issue: 85
title: 俗麭
author: 王秀容
date: 2014-08-28T00:00:00.000+08:00
topic: 懷想
difficulty: 1
wikidata: Q98095432
wikidata_link: https://www.wikidata.org/wiki/Q98095432
author_wikidata_link: https://www.wikidata.org/wiki/Q98096261
author_wikidata: Q98096261
---
華語的『土司』，就是英語的『toast』，是「切一片一片的麭」。咱共『土司』叫做「俗麭」，應該是因為伊無包餡，價數有較俗。「麭」這个詞是對日語「パン」來，日語閣是因為17世紀葡萄牙共麭傳入去日本，對葡萄牙語的『pão』來的。英語嘛有『bun』是「細塊麭」的意思，應該嘛有淡薄仔關係。毋管按怎，麭是西洋來的。阿美族語言就省麻煩足古錐，管待是西洋的麭，抑是中國的饅頭、臺灣的紅龜、壽桃，只要是麵粉類的，攏叫做麭。有影啦！麭和麵粉有關係。麭是無細膩才發明的，聽講有一个埃及的奴隸用水、麵粉和蜂蜜做餅的時，生生的麵粉餅做好，猶未烘，家己煞睏去。一睏醒，可能因為蜂蜜的關係，已經發酵，膨甲兩倍大，伊緊共攄入去烘，想袂到，一烘出來，主人感覺比進前的餅較鬆、較好食。
咱看這馬的麭店，一粒麭的價數，定定是比一碗湯麵抑是滷肉飯較貴，俗麭嘛無俗。食麭抑是佮麭仝國的雞卵糕，有當時仔若像是好額人才有法度的代誌，艱苦人攏嘛食粗飽，三塊麭定著無一碗滷肉飯、一碗扁食湯、一盤仔豆乾有食飯飽的感覺。
麭店滿四界，應該是因為食麭有當時仔嘛誠利便，會當紮咧就走，閣因為麭的芳味足涎人，誠濟人擋袂牢會行入去麭店。我細漢的時，十箍就足大圓，著一張獎狀，阿母會賞我十箍，我就走去巷仔口彼間麭店，張(tng)𪜶出爐的時間，買半條俗麭，彼款軟軟𩚨𩚨(khiū-khiū)芳芳的味和阿母的鼓勵，永遠佇我的記持！
我捌一个咧教原住民族語的查某老師，伊逐擺上課，攏紮兩條切好的俗麭佇包袱仔裡。這馬半條俗麭愛開五十箍才會著，趁一節課嘛拄好共彼兩條俗麭拍直。一問才知，伊有母親的疼心，毋甘仝語族的囡仔腹肚枵，等上課了，就共俗麭提出來分予學生囡仔食。伊講因為有包餡的麭伊買袂起，干焦會當買俗麭爾爾。
俗麭，食飽毋是食巧，當咧大漢的散赤囡仔，會當食一、兩塊仔做點心，偌好你敢知？有阿母的鼓勵，有老師的疼心，俗麭無俗，足寶貝！