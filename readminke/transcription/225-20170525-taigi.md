---
issue: 225
title: 原來如此
author: 邱文錫
date: 2017-05-25T00:00:00.000+08:00
topic: 文史
difficulty: 1
wikidata: Q98095620
wikidata_link: https://www.wikidata.org/wiki/Q98095620
author_wikidata_link: https://www.wikidata.org/wiki/Q98096294
author_wikidata: Q98096294
---
長年做臺語研究，有積一寡臺語詞的疑問，這站仔運氣咧行，一個月內兩个疑問攏得著解答，心內歡喜。
頭一个就是王祿仔仙，照教育部辭典解說，是賣藝、賣真藥佮假藥的江湖人士，我想伊大概是姓王名祿仔的江湖人士。頂日，我佇圖書館看著乾隆年間的臺語冊，叫做《官音彙解(luī-ká)》。冊內面按呢講：假藥的相對詞是真藥，真藥佇乾隆時代嘛叫做正藥。共賣假藥的叫做假藥仔仙，按呢傷粗魯；共叫做正藥仔仙，按呢違背良心。無，共取中欄(tshú-tiong-nuâ)，共「正」字的直徛囥坦橫(khǹg thán-huâinn)，接原底的一橫，變成「王」字；共「藥」的草頭提掉，變成「樂」字。正藥佮王樂的字形，有一寡相仝，嘛有一寡無仝。賣假藥的欲佮人諍喙(tsènn-tshuì)硬拗，按呢猶原有一寡歪理呢，所以咱人就共𪜶叫做賣王樂的王樂仔仙啦！
較早佇《臺日大辭典》看著一句俗語講：「十二月契兄站絨(tiàm-jiông)」，意思講十二月時，契兄驚夥計來討過年的所費，就走去藏佇棉被底。臺日的「站」，咱這馬的用字寫做「踮」，這句話內面的踮就是藏的意思。毋過絨字解說做棉被是傷過勉強啦，所以這就變成我的公案。
頂個月，吳天羅的查某囝送一段伊的作品來，內中有一句歌詞：「鹿仔藏茸(tshàng-jiông)過重陽(tiông-iông)」，我對藏茸這詞袂得了解，就敲電話共伊請教。伊講鹿犅(lo̍k-káng)每年八九月的時，角會落去(lak--khì)，閣重發新角。這時，新角幼麵麵(iù-mī-mī)，袂做得武器，就藏佇草部跤(tsháu-phō-kha)、樹林內，這叫做藏茸。等候重陽過了，新角發好勢矣，才閣出來討食。
我閣去揣陳修的詞典，內中對藏茸的解說嘛是仝款。原來藏茸就是踮茸，就是藏起來的意思，按呢臺日的踮茸公案就即時化解。啊！我出運矣！