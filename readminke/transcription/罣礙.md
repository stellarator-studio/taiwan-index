---
issue: 7
author: 藍春瑞
date: 2013-02-21T00:00:00.000+08:00
topic: 懷想
difficulty: 2
wikidata: Q98095339
wikidata_link: https://www.wikidata.org/wiki/Q98095339
---
攢一萬箍，去機車行替大漢囝訂一台車，才轉來到厝，閣碰(pōng)著細漢囝紮伊的畢業紀念冊予我看，兩爸仔囝坐相對，叮叮噹噹講甲袂得煞。到翻點的時陣，細漢囝才講伊按算明仔載欲佮四个同窗租車落去花蓮耍，欲討寡所費，我袂寒酸這款錢，綴手撏(jîm)兩千箍。紲落去，坐佇膨椅頂，嘛毋知按佗位生出來的煩惱，一陣一陣佇頭殼內親像捎無總的膨紗，一沿一沿共心肝穎仔纏著，愈束愈絚，強欲無氣通喘。
濟囝業命，會操煩掛慮、袂食袂睏，攏嘛家己揣的、做得來的；鋩角出佇，爸母對序細有較無仝的疼痛，就有無合理的向望、逐項放袂落心，較加嘛操煩、掛慮，逃袂出私情的拖磨。敢講「跋落囝兒坑」就是咱人落塗時註好好的命底咧？
若欲照佛經所講「無罣礙(kuà-gāi)故，無有恐怖，遠離顛倒夢想，究竟涅磐(liap-phuân)」的字句來說明，有罣礙就會起恐怖的心念，袂輸海湧按呢溢(ik)懸溢低，心肝盍會恬靜咧？就準有法度，我看嘛是強激、強忍的。世間人真正欲做甲無驚惶、袂罣礙的地步，真正著愛放捒身軀邊所有的一切，親像情愛、錢項、名聲、權力......干焦(kan-na)這招爾，揣無別步通變；反顛轉來講，世間人予遮的物件迷甲剝(pak)袂開、掰(pué)袂離，罣礙、恐怖一大拖，顛倒夢想纏袂煞，到欲死矣，嘛猶袂醒。
一切的罣礙、恐怖、顛倒夢想，是我有這身肉體所致的；甲無，就袂按呢矣。