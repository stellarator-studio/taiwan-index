---
issue: 65
title: 松佮榕，說分明
author: 邱文錫
date: 2014-04-10T00:00:00.000+08:00
topic: 新知
difficulty: 2
wikidata: Q98095406
wikidata_link: https://www.wikidata.org/wiki/Q98095406
---
松(tshîng)樹佮榕(tshîng)樹是普遍的樹仔，臺灣四界攏看會著，𪜶的樹形、葉形嘛真無仝款，照理講，應該是分真清楚才著，毋過，佇臺灣人的語言裡，確實是松佮榕，分袂清。
按怎會按呢咧？原因大概是𪜶的音。松的音有siông、tshîng，榕的音有iông、tshîng，兩字攏有tshîng的音，才會按呢相黏蒂帶(sio-liâm-tì-tuà)，結做一球。𰣻𰣻𰣻𰣻𰣻𰣻
頭先來講高雄有一个所在，古早時有一大片的鳥榕樹林，就共彼个所在叫做鳥榕鄉，毋過伊的漢字卻是鳥松鄉，可見松佮榕，分袂清。
閣來講『橡皮筋』，有人講榕(tshîng)奶，有人講松(siông)奶，又閣是松佮榕，分袂清。鳥榕的樹皮會流出黃黃的樹奶，因為有坱埃(ing-ia)，免偌久就變烏，親像生癩𰣻(thái-ko)，所以共伊叫做癩𰣻松。有一種松柏(tshîng-peh)嘛會流出樹奶，叫做「癩𰣻松柏」，嘛叫做「癩𰣻松(tshîng/siông)」，這是第三例的松佮榕，分袂清。
分袂清的講完，換來講分會清、閣佮臺灣話有關的部份。癩𰣻松柏的樹奶叫做「樠(miâ)」，有一句話按呢講：「癩𰣻松柏出樠。」「樠」佮「名」仝音，意思就是講好代誌無人欲知、無人欲傳，歹代誌顛倒傳千里，較出名，就是『壞事傳千里』的意思。
咱臺灣四界有松柏林、松柏嶺、松柏崎的地名，這是因為本底遮有大片的松柏樹林。咱所講的松柏，其實有包括(pau-kuat)臺灣松、臺灣赤松、臺灣杉等等，伊的樹子叫做松柏檑(tshîng-peh-luî)，一句話按呢講：「內山親姆，無話講松柏檑。」就是講，無話通講的時陣，就掠無聊的話題來講。
榕的樹子鳥仔真愛食，伊的樹頂不時有鳥仔佇遐討食，佇遐放屎，咱就共伊叫做鳥榕、鳥屎榕。五月節時，咱會佇門口插榕，因為「插榕較健(kiānn)龍」，咱欲養身命、保勇健啦！