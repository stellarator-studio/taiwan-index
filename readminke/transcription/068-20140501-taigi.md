---
issue: 68
title: 毒神經
author: 陳憲國
date: 2014-05-01T00:00:00.000+08:00
topic: 新知
difficulty: 2
wikidata: Q98095410
wikidata_link: https://www.wikidata.org/wiki/Q98095410
---
咱若有佗位無爽快，著愛「去予醫生看」。這陣的人攏會講是去「看醫生」，這有可能是對英語的『toseeadoctor』轉化來的，照比阮這沿閣較早的人無定著會問講：「看醫生是欲創啥？」
啊若是喙齒疼去予齒科醫生看，就干焦講欲去「看喙齒」爾爾。「齒科」是對日本時代留落來的用詞，這陣的人攏會講做「牙科」。聽講日本人認為發佇人喙內的是喙齒，發佇精牲仔喙內的才是牙，所以咱台灣人有去日本讀齒科，無人讀牙科。
我的喙齒嘛用七十外年矣。定定聽人講：「喙齒疼袂無命，毋過疼著真買命。」彼久仔我啉水抑是漉喙的時陣，攏會感覺喙齒痠痠疼疼，足礙虐的。捌去看過幾个齒科醫生，毋過，逐个講的攏無啥仝款，我煞無啥信心，就共囥一邊。過年前彼站仔煞感覺愈無爽快，想講無緊創嘛袂用得，就請人共我紹介一个齒科醫生，過無偌久，我就照約定的時間去予看。
咱去看喙齒本底就毋是一項輕鬆的代誌。往擺的醫生，攏會先那共我洗喙齒、那嫌我傷懶屍，喙齒攏無咧保養，用了傷過度，予咱真感覺誠鬰卒。這擺這个醫生真無仝，𪜶的設備加誠新、誠好，醫生佮護士嘛不止仔親切。照過電光了後，醫生那看喙齒那呵咾講：「你的喙齒用七十外年矣，到這陣規个喙齒猶閣攏是家已的，是足無簡單的。」你看，平平一句話，咱聽著就起毛婸，佇治療的中間閣一直共咱會失禮、講歹勢，就予咱感覺袂遐爾艱苦。
醫生看了佮咱參詳講著愛毒(thāu)神經；就是愛共蛀齒所在的神經毒予死，才閣決定欲用補的、鬥齒套抑是假喙齒。當然毒神經毋是一擺就好勢，一禮拜去一擺，差不多一個外月就好勢矣。治療的期間一屑仔都無買命的感覺，這是我千想都想袂到的，閣因為介紹人佮健保的關係，我閣無開甲半仙(sián)錢。總是，看著的醫生是真要緊的代誌。