---
issue: 72
title: 看醫生敢一定著愛食藥
author: 陳憲國
date: 2014-05-29T00:00:00.000+08:00
topic: 懷想
difficulty: 2
wikidata: Q98095415
wikidata_link: https://www.wikidata.org/wiki/Q98095415
---
人講：「來問神就有毋著，去看醫生著愛食藥。」敢有影是按呢？頭一句我贊成，咱人定著有佗位無拄好，才會來求神問佛；啊若講著看醫生著愛食藥，對以早的人來講，無定著有影是按呢，去看醫生，無食藥仔欲哪會好？毋過時代無仝矣，這陣較有醫德的醫生，無定著攏會開藥仔予你食。
有人講，咱人有兩成的病，食藥嘛醫袂好；嘛有兩成的病，是免食藥仔就會好。若是醫袂好的病，去予醫生看，醫生開藥仔予你食，是欲予你以後的日子拖較長咧，閣過日子較袂遐爾仔艱苦。啊若免食藥就會好，哪著愛食藥仔呢咧？親像平常的感冒，是病毒所起致的，著靠家己的免疫力就會好起來；毋過，若是發生鼻仔、嚨喉抑是頭殻疼的併發症，著愛去予醫生看佮食藥仔才會較緊好起來。
嘛有人講藥仔是一款毒藥，食藥仔是以毒攻毒，所以講藥仔加減攏有副作用。食藥仔有真濟款，親像：吞的、啉的、抹的、注射、注血筋、注血射、吊大筒的、注『玻尿酸』、抹化粧品……攏仝款有副作用，注射的作用較緊，副作用嘛加真緊，注血筋閣較特別緊，尤其是注抗生素的射，因為作用傷緊，定定有人一過敏就救袂轉來，嘛捌有人就是按呢失去性命。
以早高雄有一間大間的工廠，有設醫務室，內底有兩个醫生，一个是無牌的赤跤醫生，另外一个是有牌的少年醫生，真濟人較愛去予老醫生看，因為伊定定愛用注射的，嘛較敢落藥仔，所以攏較緊好，當然發生代誌的機會嘛較濟。受過正式現代醫學訓練的醫生，用藥方面攏會有撙節，所以毋通烏白換醫生。
有人因為宗教信仰，相信香烌佮爐丹會治病，有時可能是無敗害，毋過嘛有可能內底有『類固醇』的成分，食了真緊就會加誠爽快，毋過久來對身体的歹處是真大的。有一位做過廟公的捌踮報紙發表過一篇文章，提醒人著愛細膩，伊特別強調講：「是珍惜性命，毋是佛祖無靈聖。」所以講有病嘛是著去揣醫生，毋通烏白食藥仔才是正範的。