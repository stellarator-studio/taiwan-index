---
issue: 72
title: 老檨樹
author: 劉玉蕉
language: 大埔
date: 2014-05-29T00:00:00.000+08:00
topic: 文史
difficulty: 2
wikidata: Q98095891
wikidata_link: https://www.wikidata.org/wiki/Q98095891
---
老檨樹一兩百歲咧，恬恬企在伙房背个大圳脣，當初時係仰脣个因緣，會在這落腳生根？跈緊祖公輩一個個過身，厥个身世乜石沉海肚無哪尋咧，單淨知講一代代人在厥目頭下出世、大漢，出外鄉做頭路到老死轉屋。佢，像故鄉親人个樣，在遊子心肝肚䌈核一條幼線，該遊遊野野个鄉情，也像吊在樹頂个黃檨，時時晃啊晃，晃都人安生毋得。
細人，年年大；檨樹，歲歲高，寒來暑往，無掌聲，無詩人个讚嘆，佢恬恬開花、打子，鳥來做竇，佢用砸磳个樹椏庇蔭，風來搞尞，佢用輕輕个掌聲回答，熱情个日頭好尋佢搞囥人尋，地泥下一跡一跡个日頭花，斯係厥等徙步个腳跡。蔭涼个樹下，有清淨个圳溝，婦人家安心在這湯湯洗洗，開陽个石䃗面，老人家悠閒坐尞。體恤歇睏个做事人，佢用大皮大皮个青葉招來清風，不管時行過厥腳下个人，做下會頓腳伸腰，享受該老檨樹送來个清涼。
細人乜同佢相親，樹下个齣事仰脣都毋會煞，水細時節，覓蜆拈嗶螺，轉斡个堆沙，斯打粄做皇宮。水底石頭縫，三不二時會拈著做齋買水个銀角，在該匱都屙痢肚个年代，金皙皙个兩角銀係盡好个犒賞，好食个零嗒、枝冰斯對這來。圳溝水貢貢滾該下，一陣細人會跈水拋大浪，對檨樹下个石板橋，直直拋到下一板橋去，走往上，過再來一到。恁泥來來回回，上上下下，在老檨樹个眼底下，這兜無人管酌个細孲，逐個都搞去歡喜轟天，高高个老檨樹乜看都緊拍手，黃嗬黃嗬个青檨，跈風晃啊晃，晃到歡喜咧，斯擲繡球樣賞分樹下个細人陣。好天，樹下恁多人，落雨天，佢也毋會孤栖，雨落越大，佢斯越慷慨，圍身个檨一粒一粒擲無停，樹下拈檨个笑聲也跈緊一聲一聲傳無停。
歲歲年年，老檨樹還係葉青遮日。嬰兒出世个雞酒香，還係分佢頭暈暈；年年送走个老朋友，還係分佢毋盼得。毋過，這兜並無影響佢盡心盡力時到開花、花謝打子，順應自然个心情。萬物之靈个𫣆人係毋係該當學習厥精神呢？