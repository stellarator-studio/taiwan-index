---
issue: 90
title: 石門山
author: 彭瑞珠
language: 四縣
date: 2014-10-02T00:00:00.000+08:00
topic: 景點
difficulty: 2
wikidata: Q98095913
wikidata_link: https://www.wikidata.org/wiki/Q98095913
---
對龍潭交流道行往石門水庫方向，會先影著龍潭个街路、經過右手析桃園縣客家文化館。跈等大路續等行：一溜崎，左手崁下，遠遠一隻阿啾箭，尾拂拂仔企在禾頭田脣个檳榔樹尖，該係大漢溪脣个三坑仔，樸實个老街路一條、朗朗水聲个石門大圳一線，異多人去該位箭自行車，食熝湯粢、菜包。河壩對門係大家熟事个大溪，頭擺係臺灣最內地个河壩港，一陣嗶栗屎仔啾啾滾順路飛往該片山項，佢兜係山頂泰雅族个神話鳥「希利克」，𫣆俚斯毋好搣射這兜靈巧个鳥仔。
行轉右手峎頂，頭前一大陣擺攤仔个人，石門山个山腳下就到了。吂蹶山，先看看啊大家賣麼个東西：食个、用个、搞个，割來賣个果子、番薯、土雞仔卵，自家種个筷菜、番瓜、冬瓜。哦，一大腳盆淨俐个蜆仔，異像係水庫个淨水養出來个。咦，該係麼个？呵，係當久無看著个藕筍！手指仔大，一截一截、粉滑粉滑、白淨爽口个藕筍，這下斯阿蠻仔罕得看著。萋萋个藕筍，煠煠啊，打淨食──老人家頭擺个回想，後生人銃新个憶想。
老人細子，起腳蹶山了！一路蹶往上，山路都異竳。兩片樹影蔭等，全全毋會晒著日頭，毋過專專愛蹶崎。腳門係毋罅健，蹶到半山、頓腳一下，看往左片析山壢：哇！一窟靚膩膩仔个大陂塘，𫟧當沿還有青山箍等？！哈哈，石門水庫乜笑問：「係麼人企在樹蔭下，頭望望仔偷看𠊎啊？」係蹶山个𫣆俚，在這位頓腳，欣賞佢个恬靜、學習佢个寬容，拂忒一身都市人个閼積啦！山園肚不時傳來叹叹、吉咯乖、吉咯乖个竹雞仔聲，提醒企在半爛燦个𫣆俚，「這下係愛煞命牯蹶往上？還係對這位來退走？」
趕日頭還吂轉夜，蹶分佢透！篤實行，莫分山壁跳上跌落、戇暢、嘴擘擘仔个山狗大笑𫣆俚腳步亂；靜心行，竹葉、枸薑來送涼，山蘭、草花來送香，還有香絲仔、油桐樹摎𫣆俚遮日抵雨。山頂會到了，行左片？蹶右片？自家選！罅力，箭上右片个細山排、跋上壁竳个「好漢坡」、蹶到山崠頂个「三角點」，四圍群山、水庫壩頂、山壢水路、平洋街路，收入眼底。毋罅力，選左片平路，行加一細段仔山路，宮廟个休息站既經煮好齋麵等你了。
閒日，來去摎山仔尞，一身愁勞拂盡、一日恬靜舒心，享受！