---
issue: 49
title: 貓仔話
author: 邱文錫
date: 2013-12-12T00:00:00.000+08:00
topic: 文史
difficulty: 3
wikidata: Q98095388
wikidata_link: https://www.wikidata.org/wiki/Q98095388
author_wikidata_link: https://www.wikidata.org/wiki/Q98096294
author_wikidata: Q98096294
---
貓佮咱人蹛做伙已經有數千年的時間，伊會替咱咬厝內的鳥鼠，所以久長以來，咱就有真濟貓仔話通好講。
頭起先，咱人為著欲予貓佇暗時咬鳥鼠，攏無共伊飼暗頓，按呢伊腹肚會枵，就會認真去咬鳥鼠，雖然有一句話講『皇帝不差遣餓兵』，毋過咱愛差遣(tshe-khián)枵貓，咱對兵佮對貓愛用無仝款的手腕。
這無一定有科學證據，毋過有俗語的證據。俗語按呢講：「抱貓袂煞鼠(suah-tshí)。」抱貓是不時予主人抱佇手中的好命貓，煞鼠是會咬鳥鼠的意思，好命貓毋免煩惱食穿，毋免咬鳥鼠止飢，久來就袂曉這項討食的技巧。現代人講『草莓族』袂耐操，就是另外一款的講法。
貓仔真細膩，閣畏見笑(uì-kiàn-siàu)，行路攏倚壁邊，按呢袂予人注意著，所以有人共細膩的人叫做細膩貓。毋過伊佇尻川後煞是(suah-sī)另外一種完全無仝的性癖(sìng-phiah)呢。一句話按呢講：「行路倚壁邊，做事較大天。」真是予人看袂出；猶有一句是：「細膩烏貓踏破瓦，細膩查某𠢕偷食。」這是講貓公佮貓母佇厝尾頂做瘦氣(tsò-sán-khuì)的時陣，因為動作傷大，會共厝瓦踏破去，這个時陣金光沖沖滾，啥物細膩、啥物畏見笑，攏總囥一邊。
貓嘛有另外一个意思，就是表面無平、表面真濟花斑(hue-pan)的意思。人講貓面就是面仔一空一窟，親像米篩目枋(bí-thai-ba̍k-pang)彼款，古早有一个貓仔馬俊(Bé-tsùn)，伊是貓甲出名，䆀甲出名，連山伯英台都受伊拖累。其實這是以貌取人，無一定是著的，你看，苦瓜皮貓貓，免削皮就會食得，匏仔皮釉釉(iu-iu)，愛削皮才會食得。所以咱看人愛看腹內，毋通看外才，千萬毋通「看貓的無點」，這是貓予咱的啟示。